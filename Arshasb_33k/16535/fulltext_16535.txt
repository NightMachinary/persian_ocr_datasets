16535
روابط بحرین و اسرائیل از پشت پرده تا روی صحنه
به گزارش ایسنا، شبکه الجزیره در گزارشی درباره عادی سازی روابط
میان رژیم صهیونیستی و بحرین نوشت، روابط و تماس میان بحرین و
اسرائیل که گمان می‌رود از دهه 90 قرن گذشته به شکل محرمانه و
مخفیانه آغاز شده در سال‌های اخیر تسریع شده بود و در نهایت منجر به
توافق عادی سازی روابطی شد که دونالد ترامپ، رئیس جمهوری
آمریکا جمعه آن را علنی کرد.
بحرین با این اقدام به دومین کشوری تبدیل شد که طی یک ماه با در پیش
گرفتن مسیر همسایه‌اش امارات روابطش با اسرائیل را عادی کرد؛
اقدامی که فلسطینی‌ها آن را خیانت به مسئله‌شان می‌خوانند.
اما ناظران بعید دانستند که بحرین بدون کسب موافقت عربستان به
عنوان متحد نزدیک خود، اقدام به عادی سازی روابط با اسرائیل کرده
باشد.
پیشینه روابط اسرائیل و بحرین
نخستین نشست‌ها:سال‌های 2000 و 2003
پس از سال‌ها تماس در پشت صحنه، سلمان بن حمد آل خلیفه، ولیعهد
بحرین گفت‌وگوهای رسمی دیپلماتیک را با مقامات اسرائیلی در
جریان اجلاس‌های مجمع جهانی اقتصاد در سال 2000 و 2003 آغاز
کرد.