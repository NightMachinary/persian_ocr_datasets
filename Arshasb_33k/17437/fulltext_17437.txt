17437
سارقان مسلح در دام پلیس گرفتار شدند
سردار عبدالرضا ناظری امروز 22 دی ماه اظهار کرد: در پی وقوع چند
مورد سرقت مسلحانه و زورگیری خودرو، در حوزه شهرستان های بم و
نرماشیر موضوع با جدیت تمام در دستور کار ماموران پلیس قرار
گرفت.
وی با اشاره به تشکیل چند تیم انتظامی و اطلاعاتی برای شناسایی و
دستگیری سارقان، افزود: در این رابطه ماموران پلیس آگاهی استان و
شهرستان بم با انجام اقدامات اطلاعاتی و پی جویی های پلیسی موفق
شدند مخفیگاه عاملان این سرقت ها را شناسایی و طی یک عملیات
ضربتی سه متهم را قبل از انجام هرگونه عکس العملی غافلگیر کنند.
ناظری تصریح کرد: از مخفیگاه اعضای این باند یک قبضه سلاح ممنوعه
به همراه مقداری مهمات و همچنین یک دستگاه وانت مزدا که پیش از این
به صورت مسلحانه سرقت شده بود نیز کشف شد.
این مقام ارشد انتظامی در ادامه بیان کرد: این سارقان در ساعات پایانی
شب در مکان های خلوت با مسدود کردن مسیر خودروها با ایجاد رعب
و وحشت طلا و جواهرات و اشیا قیمتی شهروندان را به سرقت می بردند و
تاکنون در بازجویی های انجام شده به چهار فقره سرقت در این
خصوص اعتراف کرده اند و تحقیقات برای کشف اموال مسروقه ادامه
دارد.