27439
99
سید حسین نقوی حسینی در گفت‌وگو با ایسنا با انتقاد از مصوبه شورای
عالی کار در تعیین حداقل دستمزد کارگران اظهار کرد: شرایط
کارگری در سال جاری بسیار سخت است، بیماری و ویروس کرونا و به
دنبال آن تعطیلی بنگاه‌های اقتصادی و تهدید مشاغل کارگری برای
جامعه کارگری خسارات زیادی داشته است. قطعاً باید وزارت
تعاون، کار و رفاه اجتماعی با کمک سازمان برنامه و بودجه و مجلس
برنامه‌ریزی جامعی برای جامعه کارگری داشته باشند.
وی افزود: در شرایطی که با تعطیلی بنگاه‌های اقتصادی کارگران
بیکار شده اند شورای عالی کار دستمزد حداقلی را برای کارگران در
نظر گرفته که رقم بسیار پایینی است، سوال این است چطور می‌توان با
حقوق حدود دو میلیون تومان زندگی را ولو برای دو نفر اداره کرد؟
این عضو فراکسیون کارگری مجلس تاکید کرد: انتظار می رود در این
شرایط دولت و دستگاه‌های مربوطه در شورای عالی کار تجدید نظر
کرده و حتماً این رقم را ارتقا دهند و گرنه جامعه کارگری خسارات
زیادی می بیند.
نقوی حسینی در پایان گفت: فراکسیون کارگری مستمرا این
موضوعات را پیگیری می‌کند و آقای محجوب به عنوان رییس این
فراکسیون در جلسات حضور دارد.