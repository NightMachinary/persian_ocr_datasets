23606
مسئولین مشکل مردم را مشکل خودشان بدانند
آیت‌الله عبدالکریم عابدینی در دیدار با مدیرکل بهزیستی استان
قزوین که به مناسبت آغاز چهلمین سالگرد تأسیس این سازمان برگزار
شد، تصریح کرد: این‌یک فرصت طلایی است که در اختیار سازمان
بهزیستی قرار گرفته که احسان و کرامت الهی از سوی کارکنان نصیب
مددجویان می‌شود و در پیشگاه خدا قیمت بسیار بالایی دارد.
وی افزود: خداوند متعال انسان‌ها را به‌گونه‌ای در دنیا آفریده که باید
ماهیتشان در معرض امتحانات خاص خدا قرار گیرد، اگر ما هدف
آفرینش را به‌خوبی بشناسیم، خواهیم دید که همه قطعات پازل زندگی
اجتماعی انسان به‌طور دقیق کنار هم قرار گرفته است.
نماینده ولی‌فقیه در استان قزوین اظهار کرد: از طرفی خداوند متعال
رزاق است و رزق و هزینه هر چیزی را نیز تعیین کرده است؛ آیات
فراوانی درباره صدقات، انفاق و زکات داریم که این منابع پایدار
باید احیا شود اما تاکنون در این زمینه کوتاهی کردیم.
وی یادآور شد: مسئولین دو وظیفه مهم دارند، یکی اینکه محل تولید
آسیب‌هایی از قبیل معلولیت، طلاق و اعتیاد را ترمیم کنند و شرایط
جامعه به‌گونه‌ای نباشد که مواد مخدر یا معتاد تولید کند، از طرفی هم
مسئولین باید مشکلات را جدی بگیرند و سهم ویژه‌ای برای آن قائل
باشند و آن را مشکل خودشان هم بدانند.