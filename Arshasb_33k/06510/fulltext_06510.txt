6510
به گزارش ایسنا، ایران در بازخوانی تاریخ ایران معاصر در صفحه
«قرن» این روزنامه نوشت: «ساعت 5 بعدازظهر بیستم خرداد 1329
بیوک آبی رنگ در میان ازدحام جمعیت، مردی را از فرودگاه مهرآباد به
سوی پامنار می‌برد که یک سال پیش با اتهام مشارکت در ترور نافرجام
شاه، به لبنان تبعید شده بود. آیت‌الله سیدابوالقاسم کاشانی با استقبال
گسترده مردم، سران جبهه ملی و محمد مصدق و چهره‌های سرشناس
دیگر وارد تهران شد.
در گزارشی که در میان اسناد وزارت جنگ وجود دارد، در مورد میزان
استقبال مردم آمده است: «جمعیت حدود 12 هزار نفر تخمین ‌زده
می‌شود. کثرت جمعیت تا اندازه‌ای بود که مقررات داخلی فرودگاه را
شکسته و مأموران انتظامی شهربانی قادر به حفظ انتظامات نبودند.
رقم‌های مختلفی بیانیه و عکس‌های کاشانی توسط دسته های مختلف
توزیع می‌شد. بنا بر شواهد موجود حتی اقلیت‌های مذهبی هم در این
استقبال شرکت کرده بودند. شرکت مردم در مراسم استقبال آن قدر
وسیع بود که از فرودگاه مهرآباد تا پامنار، منزل آیت‌الله کاشانی،
جمعیت متصل در انتظار ورود ایشان بودند و اتومبیل حامل آیت‌الله در
طول مسیر به کندی و با فشار جمعیت حرکت می‌کرد. در پامنار جمعیت
بی‌شماری در انتظار ورود بوده و رفته‌رفته جمعیت رو به تزاید گذاشته و
پاسبانان به‌ طور کلی از عهده حفظ نظم برنمی‌آمدند.»