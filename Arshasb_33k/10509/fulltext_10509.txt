10509
تغییر نام خیابان سازمان آب به نام مهندس بازرگان/نام گذاری معبری به
نام اعظم طالقانی
به گزارش ایسنا، اعضای شورای اسلامی شهر تهران صبح امروز بررسی
نام گذاری چند معبر تهران را در دستور کار قرار دادند که محمد جواد
حق شناس به عنوان رئیس کمیته نام گذاری شورای شهر به تشریح این
نام گذاری‌ها پرداخت و گفت: پیشنهاد شده است که یک پل بی نام در
بزرگراه آزادگان واقع در منطقه 21 به نام سرلشگر خلبان شهید مکری نام
گذاری شود و همچنین پیشنهاد شده است که کوچه حاج
عبدالمحمود در منطقه 11 که جنب بیمارستان فارابی قرار دارد به نام
پروفسور شمس که بنیانگذار بیمارستان فارابی و مؤسس انجمن چشم
پزشکی ایران است، گذاشته شود.
وی افزود: همچنین به پیشنهاد مسجد جامعی نام گذاری خیابان
سازمان آب حدفاصل بزرگراه شیخ فضل الله نوری تا بلوار آیت الله
کاشانی در محدوده گذر صادقیه در منطقه 2 و 5 به نام مهندس بازرگان
پیشنهاد شده است و این در حالی است که خیابان سازمان آب 17 بار در
تهران تکرار شده است.
وی افزود: پیشنهاد شده که کوچه عدالت به نام شهید علی اکبر کلاته در
منطقه 11 نام گذاری شود چرا که کلمه عدالت 28 مورد تکرار در تهران
داشته وخانواده این شهید نیز در این خیابان ساکن هستند.