5291
انتقاد نقوی حسینی از مقایسه سند «همکاری جامع ایران و چین» با
قرارداد «ترکمنچای»
سید حسین نقوی حسینی در گفت‌وگو با ایسنا با بیان اینکه تبادل
بازرگانی و تجارت با کشورهای حوزه جنوب شرقی آسیا از جمله
چین، کره جنوبی و یا ژاپن فرصت‌های خوب اقتصادی را برای
کشورها از جمله ایران به همراه می‌آورد، گفت: چین، کشوری است
که در زمانی که ایران از سوی کشورهای غربی مورد تحریم قرار گرفت
در کنار ملت ایران ایستاد و به کشورمان جهت تامین نیازهای اساسی
خود کمک کرد. البته عده‌ای می گویند چین این کار را برای تامین
منافع خودش کرده است. درست است همه کشورها برای تامین
منافع‌شان تلاش می‌کنند ولی اینکه در آن شرایط چین حاضر شد
همچنان علی رغم فشارها با ایران ادامه همکاری بدهد، امر ارزشمندی
است.
وی با بیان اینکه نگاه به شرق جزو اصول کلی است که در امر سیاست
خارجی از سوی مقام معظم رهبری نیز بر آن تاکید شده است و ما نیز در 4 دهه
گذشته همواره همکاری خوبی با چین داشته‌ایم گرچه در پنج، شش
سال اخیر در مواردی تعامل با چین مورد بی مهری قرار گرفته است،
افزود: سند جامع همکاری میان ایران و چین در راستای نگاه کشور به
شرق تدوین شده است و یک امر عجیب و غریب و بی سابقه ای نیست.