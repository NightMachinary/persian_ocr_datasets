7943
بعثی‌ها چگونه  در برابر روزه داری اسرا کوتاه آمدند؟
به گزارش ایسنا، عبدالعلی تجرد اهل شیراز است. این آزاده سرافراز در
عملیات محرم بر اثر مجروحیت در سن 17 سالگی به اسارت دشمن بعثی
درمی‌آید و ایام اسارت را در اردوگاه‌های رمادی، بین القفسین،
موصل بزرگ و غیره سپری کرد.
تجرد از گرمای ماه رمضان و رفتار زندانبانان بعثی می‌گوید و بیان
می‌کند: ماه ‌رمضان آن سال‌ها متقارن با چله تابستان بود و استان رمادی
که اردوگاه ما در آن قرار داشت، از بدترین آب وهوای ممکن
برخوردار بود. عراقی‌ها ما را مجوس می‌خواندند و به همین دلیل در ماه
رمضان، آمار می‌گرفتند که چه کسانی روزه می‌گیرند و غالباً حیرت
می‌کردند که چقدر بین آزادگان اهتمام به ماه مبارک رمضان و روزه
داری بالاست.
بعثی‌ها صبح آش می‌دادند و اسرا نیز ظرف آش را با پتو می‌پیچیدند تا
بتوانند در زمان افطار با آش گرم افطار کنند؛ همین وضعیت در مورد
غذای تقسیمی شب که برای سحر نگه داشته می‌شد نیز حاکم بود.
نگه‌داری این‌چنینی غذاها، دردسرهایی داشت مثلاً اغلب آش ترش
می‌کرد یا غذای سحری از دهان می‌افتاد؛ چای را هم که نگه می‌داشتیم
در بهترین حالت ولرم بود و افسران عراقی هم در آن دوران همکاری
نکردند و اغلب با بیماری‌های گوارشی و مشکلاتی روبه‌رو شدیم.