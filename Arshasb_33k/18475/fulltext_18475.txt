18475
سیرت دوست‌داشتن، صورت دوست‌داشته‌شدن
به گزارش ایسنا، مهرداد خدیر در عصر ایران نوشت: «نام «ابوسعید
ابوالخیر» که می‌آید همه به یاد «اسرارالتوحید» می‌افتند. البته مراد از
«همه» در اینجا همۀ کتابخوان یا دوست‌دار فرهنگ و ادبیات ایران
است؛ اگر چه در کتاب‌های درسی هم از اسرارالتوحید نام برده شده و
هنوز مشمول حذف و سانسور نشده اما در این حد که بپرسند «نوشتۀ
کیست» و بعد مچ بچه‌ها را بگیرند که به قلم نوه‌اش بوده و نه خودش!
چندان که از نام آن هم برمی‌آید: اسرارالتوحید فی مقامات شیخ ابی
سعید ابی‌الخیر.
اما چرا در دومین بخش سراغ ابوسعید رفته‌ام؟
به سه دلیل: نخست این که 22 دی زادروز اوست و اگر چه قرار نیست این
سلسله‌نوشتارها مناسبتی باشد اما حالا که می‌توان در 22 دی از متولد
این روز نوشت؛ چرا که نه؟
دوم به این سبب که زاده و بالیده قرون چهارم و پنجم است. در این دو قرن،
ایران و فرهنگ ایران و توجه به عقل چنان خوش درخشیده که از آن به
عنوان «رنسانس ایرانی» یاد می‌کنند. زودتر از اروپا و چه‌بسا اگر
بعدتر مغول هجوم نمی‌آورد همان روند «خردمداری» و به تعبیر دکتر
بهرام پروین گنابادی در «شب ناصرخسرو»، «خرد چشم‌مدار» ادامه
می‌یافت.