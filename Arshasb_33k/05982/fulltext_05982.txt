5982
فرشید سنجری جانشین فرمانده یگان حفاظت اداره کل منابع طبیعی و
آبخیزداری استان کرمانشاه در گفت وگو با ایسنا، گفت: امسال 255
دیده‌بان در مناطق بحرانی استان عهده دار حفاظت از مراتع و جنگلهای
استان در برابر حریق شدند.
سنجری با بیان اینکه این دیده بانان از بومیان محل و عشایر هستند، گفت:
این 255 نفر در 255 نقطه ای که سال گذشته به عنوان مناطق بحرانی حریق
شناسایی شده‌، مستقر هستند.
سنجری اضافه کرد: این دیده بانان با توجه به مستقر بودن در منطقه اولین
افرادی هستند که در جریان حریق قرار می‌گیرند، لذا سریعا نسبت به
اطفای حریق اقدام کرده و آتش را در نطفه خفه می‌کنند.
جانشین فرمانده یگان حفاظت اداره کل منابع طبیعی و آبخیزداری
استان کرمانشاه ادامه داد: این دیده‌بان‌ها علاوه براینکه با ورود
به‌هنگام اجازه نمی‌دهند دامنه آتش در عرصه‌های جنگلی و مرتعی
گسترده شود، با آگاهی بخشی به مردم بومی آنها را به حفاظت و حراست از
عرصه‌های منابع طبیعی حساس کرده و از این طریق مانع از بروز
آتش‌سوزی‌ها در منابع طبیعی به میزان قابل توجهی شده‌اند.
وی با بیان اینکه همه ساله بیشترین حریق‌ها را در عرصه‌های منابع
طبیعی استان در ماه‌های تیر و مرداد داریم، گفت: امسال خوشبختانه در
این دو ماه تقریبا هیچ حریقی را در سطح منابع طبیعی استان نداشتیم.