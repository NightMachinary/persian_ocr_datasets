8322
بیمارستان بهارلو تهران جایی است که همه می‌دانند برای ورود به آن
باید ماسک بزنند و البته بعضی‌ها هم از ترس ابتلا به کرونا تخت‌ گاز از
جلوی در دور می‌شوند. اما آن سوی در شیشه‌ای از آن ترس و واهمه
بیرون از چاردیواری خبری نیست. بدن‌های ضعیف و نفس‌های تنگ
بیماران تصویر غم‌انگیزی ساخته است.
هشدارها درباره افزایش تعداد مبتلایان در تهران بالا رفته و کار به
جایی رسیده که رئیس ستاد مبارزه با کرونای استان تهران می‌گوید
میزان مراجعان بیمارستان‌ها افزایش یافته و بخش عمده مبتلایان
همان کسانی هستند که در هفته‌های گذشته در سفر بوده‌اند یا بدون
ماسک در محل‌های شلوغ تردد داشته‌اند. آن چه روشن است این که
آمار ابتلا در تهران به‌ دلیل عدم رعایت پروتکل‌های بهداشتی منحنی
کرونا را دوباره صعودی کرده است. البته بخشی از این افزایش به‌ خاطر
انجام تست‌های آزمایشگاهی و بیماریابی فعال است که باید به آن با
دیده مثبت نگریست. آن‌ طور که دکتر علیرضا زالی می‌گوید تهران از
جمله استان‌هایی است که با پیک بیماری روبه‌رو است. رفت‌وآمدها در
آن هر روز بیشتر شده و با آن که مسئولان وزارت بهداشت مدام
شهروندان را به استفاده از ماسک توصیه می‌کنند اما همچنان خیلی‌ها
رعایت نمی‌کنند و بدون ماسک در مراکز خرید، مترو، اتوبوس،
خیابان و محل‌های کارشان رفت و آمد می‌کنند.