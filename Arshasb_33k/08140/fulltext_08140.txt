8140
بهداشت دهان و دندان باید از کودکی نهادینه شود
حمید عارفیان در گفت و گو با ایسنا، اظهار کرد: هدف از مسواک زدن و
کشیدن نخ دندان، علاوه بر تمیزی و برداشتن پلاک‌های میکروبی از
روی دندان، حذف پلاک‌ها از روی زبان و سایر مخاط دهانی نیز هست.
شهروندان باید رعایت بهداشت دهان و دندان را بخش مهمی‌ از برنامه
روزانه خود بدانند و این فرهنگ را از کودکی برای فرزندان خود نیز
نهادینه کنند.
وی افزود: نخستین و مهمترین اصل برای سلامت دهان و دندان و
پیشگیری از بیماری‌های دندان و لثه، انتخاب مسواک مناسب و روش
صحیح مسواک‌ زدن است که شهروندان در این مورد اطلاع خاصی
ندارند.
این دندانپزشک در مورد مسواک مناسب، تصریح کرد: برای انتخاب
مسواک باید به اندازه و نوع الیاف آن توجه کرد که الیاف نایلونی داشته
باشد و از نوع نرم یا متوسط استفاده شود، زیرا استفاده مداوم از مسواک
سخت باعث صدمه به مینای دندان، آسیب لثه و حتی تحلیل رفتن لثه
می‌شود و اندازه سر مسواک نیز باید متناسب با دهان فرد باشد.
عارفیان گفت: الیاف مسواک معمولا بعد از سه ماه از هم باز می‌شود که اگر
این تغییر زودتر اتفاق بیفتد، نشانه نامناسب بودن جنس مسواک و یا
نادرست بودن روش مسواک زدن و فشار بیش از حد به مسواک است.