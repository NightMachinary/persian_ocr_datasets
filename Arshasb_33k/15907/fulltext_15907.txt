15907
وی گفت: اما از نگاه سیاسیون، تورم بالا و بی‌ثبات همواره معادل
گران‌فروشی تعبیر شده که منحصر به چند قلم کالای خاص بوده و کل
سبد مصرفی خانوارها که شامل 359 قلم کالا و خدمات در قالب 12
گروه مختلف کالا و خدمات است را در برنمی‌گیرد. لذا گمان
سیاست‌مداران این است که تولیدکنندگان و عرضه‌کنندگان آن
چند قلم کالای خاص دست‌به‌دست هم دادند تا آن کالاها را گران کنند
و سپس در قیمت‌های بالا به مصرف‌کنندگان بفروشند.
رحمانی در ادامه توضیح داد: مقامات دولتی با هدف کمک به مردم
به‌ویژه اقشار کم‌درآمد و آسیب‌پذیر، ضمن اقدام به تشکیل ستادها و
کارگروه‌هایی نظیر کارگروه تنظیم بازار، سعی می‌کنند که با صدور
بخشنامه‌هایی، بایدها و نبایدهایی را به‌منظور کنترل، کاهش و
تثبیت قیمت‌ها در بازار کالاها و خدمات مختلف تصویب و به
دستگاه‌های اجرایی دولتی و کسبه‌ها ابلاغ می‌کنند. برای مثال، ستاد
تنظیم بازار قیمت مشخصی را برای گوشت مرغ تعیین نموده و تصویب
می‌کنند که گوشت مرغ باید در آن قیمت فروخته شود؛ غافل از این‌که
این‌گونه اقدامات دستوری و آمرانه که موجب سرکوب قیمت‌ها در
بازارهای مختلف می‌شود با کاهش سود تولیدکنندگان همراه است و
انگیزه آن‌ها را برای تولید بیشتر کاهش داده و در بلندمدت با کاهش
عرضه موجبات افزایش بیشتر قیمت‌ها را فراهم می‌کند.