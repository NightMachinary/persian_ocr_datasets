1930
احتمال طغیان مجدد ملخ آسیایی در خوزستان
محمد قاسمی‌نژاد در گفت‌وگو با ایسنا، اظهار کرد: احتمال طغیان ملخ
آسیایی در خوزستان بالا است و با توجه به اینکه در مواردی شاهد
طغیان‌های این نوع ملخ در استان خوزستان بوده‌ایم، عملیات پایش و
ردیابی این آفت همچنان در حال انجام است.
وی با بیان اینکه اکنون وضعیت خوزستان در زمینه هجوم ملخ آسیایی
سفید است، افزود: در کشت و صنعت‌های نیشکر در مناطق جنوبی
خوزستان، ملخ آسیایی طغیان‌هایی به صورت محدود داشته است که
البته با اقدامات انجام شده این طغیان‌های محدود سرکوب شده است.
معاون بهبود تولیدات گیاهی سازمان جهاد کشاورزی خوزستان
تصریح کرد: باوجود مبارزه با این آفت در مزارع نیشکر استان
خوزستان، احتمال طغیان مجدد آن وجود دارد. با این حال، آمادگی
کامل داریم در صورت طغیان مجدد ملخ آسیایی در مزارع خوزستان
با این آفت که موجب خسارت‌های فراوانی به مزارع می‌شود، مبارزه
کنیم.
قاسمی‌نژاد گفت: از نظر تامین سم، آمادگی گروه‌های پایش و عملیات و
تامین وسایل سمپاشی، آمادگی کامل وجود دارد و در صورت
مشاهده و طغیان این آفت در مزارع، نسبت به مبارزه و از بین بردن آن
اقدام می‌شود.