12406
جشنواره ایده پردازی تعلیم و تربیت در دوران کرونا در فارس برگزار
می‌شود
حسین افلاکی‌فرد دوشنبه 20 مرداد در جمع خبرنگاران، یادگیری
مؤثر در دوران کرونا، نقش خانواده در تربیت و یادگیری، رسانه،
فضای مجازی و یادگیری مؤثر، شبکه شاد، قوت‌ها، ضعف‌ها و
راهکارها و همچنین توانمندی معلمان در بهره‌گیری از ابزار رسانه و
فضای مجازی را از محورهای این جشنواره اعلام کرد.
او با بیان اینکه مهلت ارسال آثار تا پنجم شهریورماه تعیین شده، افزود:
این جشنواره با محوریت دانشگاه فرهنگیان و همکاری تمامی این
دستگاه گسترده به شکل جدیدی اجرا می‌شود.
رئیس دانشگاه فرهنگیان فارس در بخش دیگری از سخنان خود با بیان
اینکه دانشگاه فرهنگیان همانند سایر دانشگاه‌ها وظایفی دارد اما
تفاوت مهم آن مأموریت محور بودن و رسالت گرایی است، افزود: در
دانشگاه فرهنگیان علاوه بر آموزش علمی به تربیت مهارتی نیز توجه
شده تا بتوانند دانشجویان آن در مراحل بعد نسل آینده را تربیت کنند.
افلاکی‌فرد با تاکید بر ضرورت تربیت و نگاه ویژه به آموزش و پرورش
اظهار کرد: در سایر کشورها، فردی که می‌خواهد معلم شود، باید
معیارها و ملاک‌های بسیاری را داشته باشد و علاوه بر آموزش علمی باید
مراحل گوناگونی را نیز بگذراند.