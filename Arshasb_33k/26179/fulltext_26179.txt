26179
هاشمیان: لغو بازی با مالی تاثیری در کار تیم ملی نداشت
به گزارش ایسنا، وحید هاشمیان، مربی تیم ملی درباره شرایط
بازیکنان در اردوی آماده سازی عنوان کرد: خوشبختانه توانستیم
بعد از ماه‌ها اردوی بسیار خوبی را برگزار کنیم. همانطور که همه
می‌دانیم به دلیل شیوع ویروس کرونا بازی‌های رسمی مقدماتی جام
جهانی 2022 لغو شد و این باعث شد تا حدود 11 ماه بازیکنان کنار
یکدیگر قرار نگیرند و بر همین اساس بازی‌های دوستانه‌ای نیز برگزار
نشد.
وی در ادامه اضافه کرد: با توجه به تغییر کادر فنی و حضور دراگان
اسکوچیچ در تیم ملی، اردوی ازبکستان را برگزار کردیم. در این اردو
سرمربی تفکرات خود را به بازیکنان جدید انتقال داد. علاوه بر آن باعث
شد بچه‌ها روحیه خیلی خوبی به دست بیاورند. در اردوی ازبکستان
اتحاد تیمی و همبستگی زیادی را از بازیکنان شاهد بودیم. همچنین
مسابقه دوستانه برابر ازبکستان یک بازی مناسب برای کادر فنی بود که به
شناخت بیشتر بازیکنان، انتقال ایده‌های جدید و مرور تمرینات تازه
منجر شد. خوشبختانه بازیکنان به خوبی از عهده تمرینات برآمدند.
بعد از آنالیز بازی برابر ازبکستان به نکات مهمی درخصوص بازیکنان
پی بردیم. بدون تردید روی نقاط ضعف و قوت تیم در بازی‌های آینده
تیم ملی بیشتر کار خواهیم کرد.