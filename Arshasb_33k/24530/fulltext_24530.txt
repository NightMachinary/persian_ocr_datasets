24530
مهارت ارزیابی خطر ابتلا به کووید 19 را افزایش دهید 
دکتر بتول امیری با بیان اینکه همه ما عادت کرده‌ایم که باید فقط به انجام
کارهای ضروری مانند خرید کردن از سوپرمارکت و ورزش در
فضای باز فکر کنیم، افزود: افراد رفته‌رفته وارد فضایی شده‌اند که
بیشتر در مورد سایر ضرورت‌های زندگی فکر کرده و داشتن تعامل و
ارتباط اجتماعی را نیز ضرورتی برای حفظ سلامت روان می‌دانند.
وی تصریح کرد: این حقیقت نیز وجود دارد که شما می‌خواهید به خرید
لباس بروید، فرزندتان را به ساحل ببرید، دوچرخه‌سواری یا
کوهنوردی کرده و یا به دیدار دوستان و خویشاوندان و اعضای
خانواده خود بروید زیرا انسان موجودی اجتماعی است.
متخصص پزشکی اجتماعی دانشگاه علوم پزشکی بوشهر بیان کرد:
بسیاری از ما هنوز دوست نداریم به بیرون از خانه رفته و چون آن را یک
کار خیلی ضروری می‌دانیم، احساس ناراحتی و خطر می‌کنیم به همین
دلیل باید چارچوب‌هایی برای خودساخته تا بتوانیم خطر ابتلا به
کرونا و خطر انتقال کرونا توسط ما به دیگران را ارزیابی کنیم.
امیری اظهار کرد: در زمان همه‌گیری کووید 19 به یک چارچوب برای
تصمیم‌گیری آگاهانه نیاز بوده و با استفاده از آن، راه‌های نسبتاً ایمن
برقراری ارتباط اجتماعی را ارزیابی کرده تا در ارتباط اجتماعی
بیش‌ازحد مضطرب نشویم.