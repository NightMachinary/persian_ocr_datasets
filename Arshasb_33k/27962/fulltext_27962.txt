27962
به گزارش ایسنا و به نقل از روابط عمومی استانداری اصفهان، دبیرکل
کمیته ملی المپیک ادامه داد: ورزش می‌تواند با مردم، زبان، ادیان و
نژادهای مختلف گفت و گو و مناسبات بین المللی را تقویت کند.
وی اضافه کرد: دولت‌ها اکنون تلاش می‌کنند با میزبانی بازی‌هایی از
جمله المپیک توکیو 2020 اقتدار ملی خود را افزایش دهند.
سعیدی اظهار کرد: دولت‌ها، حکومت‌ها و نظام‌های سیاسی ورزش
را به عنوان سرمایه اجتماعی و اقتدار ملی قلمداد می‌کنند. وی
خاطرنشان کرد: اگر ما بتوانیم با استفاده از تمام امکانات و ظرفیت‌های
موجود مردم را به سمت ورزش سوق دهیم و قله ورزش را به آن‌ها نشان
دهیم موفق خواهیم شد.
دبیرکل کمیته ملی المپیک گفت: بازی‌های المپیک تحت هر شرایطی با
رعایت سناریوهای محتمل پیش بینی شده است.
وی با بیان اینکه تلاش ما بر این است که کاروان مقتدری را به بازی‌های
المپیک اعزام کنیم، گفت: تاکنون 52 سهمیه اخذ کردیم برای تمام
سهمیه‌گران و افرادی که شانس کسب سهمیه دارند مقرری و کمک
هزینه در نظر گرفته شده که ماهانه به آن‌ها پرداخت می‌شود.
به گفته سعیدی، کمک‌های فدراسیون‌ها به صورت صد درصد
پرداخت شده و این فرآیند حمایتی حداکثری ما از رشته‌های المپیکی
ادامه خواهد داشت و امیدواریم نتایج و دستاورد خوبی داشته باشیم.