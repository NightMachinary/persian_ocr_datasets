14824
دستگیری سارقان خودروهای اروندی در اهواز
سردار حیدر عباس زاده گفت: به دنبال وقوع سرقت به عنف چند
دستگاه خودروی پلاک اروند در سطح کلانشهر اهواز، موضوع در
دستور کار ماموران انتظامی اهواز و پلیس آگاهی استان قرار گرفت.
به گزارش ایسنا به نقل از پایگاه خبری پلیس، وی افزود: روز 20 تیرماه در
حالی که سارقان، یک دستگاه خودروی لندکروز پلاک اروند را از
حوزه شهرستان اهواز سرقت کرده بودند، بلافاصله اجرای سریع
طرح مهار خودروی مسروقه به ماموران انتظامی ابلاغ شد.
عباس زاده در ادامه با بیان اینکه پس از تعقیب و گریز، سارقان خودروی
مسروقه را رها و متواری شدند، اظهار کرد: یکی از سارقان با یک دستگاه
خودروی پژو 405 با پلاک مسروقه نصب شده روی خودرو سریعا
دستگیر و متعاقبا با کار اطلاعاتی، یکی دیگر از همدستانشان نیز در
مخفیگاهش دستگیر و در بازرسی از مخفیگاه متهم یک جفت پلاک جعلی و
وسایل و تجهیزات برای تعویض پلاک خودروی مسروقه کشف شد.
وی افزود: ماموران پلیس یک فقره چک به مبلغ 9 میلیارد و 500 میلیون
ریال که متهمان در قبال فروش خودروهای اروندی تحویل گرفته
بودند را کشف و سریعا با هماهنگی قضایی، آن را مسدود کردند.
فرمانده انتظامی خوزستان گفت: سارقان در مواجهه حضوری با شش
نفراز مالباختگان، مورد شناسایی و به بزه ارتکابی اعتراف کردند.