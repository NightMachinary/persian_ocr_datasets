8313
بچه‌ها از چه سنی می‌توانند موبایل داشته باشند؟
به گزارش ایسنا، روزنامه شهروند نوشت: «کودکان امروز
اسباب‌بازی‌هایشان به عروسک و ماشین محدود نمی‌شود؛ بچه‌های
امروز دنیای اطرافشان را با موبایل و تبلت و لپ‌تاپ می‌شناسند.
محیط‌های مجازی آن‌ قدر برایشان جذابیت دارد که به طرز
حیرت‌آوری خیلی سریع کار با این وسایل را یاد می‌گیرند. شاید یکی
از الزامات زندگی امروزی آشنایی با فضای مجازی باشد و کودک و
نوجوانی که از این قافله عقب بماند، در برابر هم‌سن‌وسالانش چیزی
کم داشته باشد اما چگونگی، کیفیت و محدودیت‌های استفاده بچه‌ها
از این فضاها هم به یکی از دغدغه‌های اصلی خانواده‌های امروز تبدیل
شده و بدون‌ شک نیاز به آموزش و فرهنگ‌سازی دارد. کودکان و
نوجوانان امروز امکان این را دارند که با فناوری‌های حیرت‌انگیز
عصر اطلاعات آشنا شوند و با دسترسی به ابزارهایی مثل رایانه‌های
شخصی و موبایل‌های هوشمند به فضای اینترنت راه پیدا ‌کنند. این
فرآیند یک پدیده مختص به یک کشور و فرهنگ نیست، بلکه یک روند
جهانی غیر قابل اجتناب است. همه کودکان و نوجوانان جهان امروز
وقت بسیاری را برای حضور در فضای مجازی صرف می‌کنند،
بازی‌های رایانه‌ای انجام می‌دهند و حتی از شبکه‌های اجتماعی برای
آشنایی با هم‌سن‌وسال‌های خود و ارتباط با دیگران استفاده می‌کنند.