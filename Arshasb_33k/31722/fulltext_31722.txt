31722
سید حسن موسوی چلک در گفت‌وگو با ایسنا، با بیان اینکه مطالبه انجمن
مددکاران اجتماعی از رئیس قوه قضاییه اجرای سریع و صحیح
قانون حمایت از حقوق کودکان و نوجوانان است، گفت: قانون
حمایت از کودکان و نوجوانان نیازی بود که در کشور برای حمایت
از گروه‌های مختلف اطفال و نوجوانان زیر 18 سالی که به هر دلیلی
نیازمند حمایت‌های اجتماعی و قضایی هستند، احساس می‌شد.
وی با اشاره به اینکه این قانون گروه‌های مختلف اطفال از جمله افرادی
که مورد بی توجهی، سهل انگاری، سو رفتار، بهره‌کشی اقتصادی،
معامله، فحشا، هرزه نگاری، خطر شدید و قریب الوقوع و... قرار
می‌گیرند، را شامل می‌شود، افزود: حسن قانون مذکور این است که
مبنا کودکان زیر 18 سال هستند، بنابراین حتی «رومینا» هم
می‌توانست مصداق این قانون باشد.
رئیس انجمن مددکاران اجتماعی ایران ادامه داد: نکته دیگری که
وجود دارد این است که قانون ماهیت پیشگیری هم دارد و فقط شامل
کودکانی که دچار بزه و آزار و آسیب شده‌اند، نیست. رویکرد
پیشگیرانه این قانون هم به سلامت جسمی، روانی، اجتماعی، اخلاقی و
هم به وضعیت آموزش آنها رسیدگی می‌کند یعنی از ابعاد معمول
سلامت هم فراتر رفته است و حتی وقتی سلامت آموزشی فرد مورد
مخاطره قرار می‌گیرد هم آن را شامل می‌شود.