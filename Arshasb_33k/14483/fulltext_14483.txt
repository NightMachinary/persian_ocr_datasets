14483
به گزارش ایسنا، دولت فدرال سرگرم مذاکره سناریوهای متعدد برای
کاهش تولید نفت با دولت منطقه ای کردستان است زیرا این منطقه نیمه
خودمختار سهم قابل توجهی در مجموع تولید نفت عراق دارد و باید در
کاهش تولید جبرانی این کشور برای جبران مازاد سهمیه تولیدی که
تحت توافق کاهش تولید اوپک پلاس داشته است، مشارکت کند.
عراق دومین تولیدکننده بزرگ عضو اوپک است و بر همین اساس، یکی
از بزرگترین سهمها را در کاهش تولید گروه اوپک پلاس تحت توافق
تصویب شده در آوریل داشته است. با این همه این کشور همان طور که
انتظار می رفت، نتوانست به سهمیه کاهش تولید خود به طور کامل عمل
کند و باعث شد عربستان سعودی بغداد را تهدید کند در صورت ادامه
مازاد تولید با اقدام تنبیهی مواجه خواهد شد.
در نتیجه فشارهای ریاض، عراق و سایر اعضایی که عملکرد ضعیفی
داشتند شامل نیجریه موافقت کردند مازاد تولیدی که در ماههای مه و
ژوئن داشتند را در ماههای بعد جبران کنند.
گروه اوپک پلاس از اول ماه مه کاهش تولید به میزان 9.7 میلیون بشکه در
روز را به اجرا گذاشت و از اوت محدودیت عرضه خود را کمتر کرده و به
7.7 میلیون بشکه در روز رساند و تا پایان امسال به این روند ادامه می دهد.
طبق محاسبات پلاتس، نرخ پایبندی اوپک پلاس به کاهش تولید در
اوت 97 درصد بود.