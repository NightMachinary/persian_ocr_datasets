15039
دلایل نابسامانی بازار مسکن از نگاه رئیس کمیسیون عمران مجلس
محمدرضا رضایی کوچی در گفت‌وگو با ایسنا با اشاره به اقداماتی که
برای ساماندهی بازار مسکن باید انجام شود، بیان کرد: در گام اول
دولت باید ارزیابی کند که ما سالیانه به چند واحد مسکن نیاز داریم و
اکنون چند واحد در کشور ساخته می‌شود. ما سالیانه به 900 هزار واحد
نیاز داریم که اکنون 300 هزار واحد ساخته می‌شود. از حدود هشت
سال پیش این رقم ثابت مانده و ما سالی 600 هزار واحد کم‌تر ساخته‌ایم.
وی در ادامه اظهار کرد: زمانی که هر کالایی عرضه و تقاضایش تناسب
نداشته باشد به طور طبیعی با افزایش قیمت مواجه خواهد شد. زمانی که
ما حدود 4 الی 5 میلیون واحد کمبود داریم طبیعی است که با افزایش
قیمت مواجه می‌شویم.
نماینده مردم جهرم در مجلس یازدهم تصریح کرد: در قیمت مسکن سه
مولفه مهم وجود دارد که تاثیرگذار بوده و ما باید آن‌ها را در نظر بگیریم.
این سه عامل شامل زمین، تسهیلات و مصالح می‌شود. امروز قیمت زمین
بسیار بالا است و 80 درصد قیمت یک واحد مسکونی به قیمت زمین باز
می‌گردد. ما باید به سمت تولید زمین برویم. ابتدا زمین‌هایی که در
اختیار دستگاه‌های دولتی هستند باید در مسیر چرخه تولید مسکن قرار
گیرد. دولت باید بر روی زمین خود قیمت متعارفی بگذارد سپس با
سازندگان مشارکت کرده و با ساخت واحد قیمت را کاهش دهد.