21055
فرمانده ناجا: باید سهم هر یک از سازمان ها در حوزه جرایم مشخص شود
به گزارش ایسنا،‌ سردار حسین اشتری صبح امروز در دیدار با دفتر
نماینده ولی فقیه در استان مازندران ضمن آرزوی قبولی طاعات،
عبادات و بهره مندی از ایام ماه مبارک رمضان و شب های قدر، ابراز
امیدواری کرد با دعای خیر مردم در این شب ها شاهد ریشه کن شدن
ویروس منحوس کرونا باشیم.
وی ضمن تشکر از برگزاری این دیدار از هدایت ها و حمایت های
معنوی نماینده ولی فقیه از مجموعه فرماندهی انتظامی و دریابانی
استان که همواره مورد لطف و عنایت خود قرار دادند، تقدیر کرد.
عالی ترین مقام نیروی انتظامی در ادامه با اشاره به شیوع بیماری ویروس
کرونا در سطح کشور به اقدامات و فعالیت های نیروی انتظامی از همان
روزهای اول خبر داد و افزود: نیروی انتظامی پس از ماموریت مهم
برقراری نظم و امنیت انتخابات در حوزه مقابله و پیشگیری ویروس
کرونا ورود و با محتکران برابر قانون برخورد کرد.
سردار اشتری با اشاره به اینکه در روزهای اول که وضعیت کشور برای
مقابله و پیشگیری از بیماری کرونا مناسب نبود و اقلام بهداشتی کم بود
از شناسایی انبارها و برخورد با محتکران در این حوزه خبر داد و گفت:
یکی از موضوعات مهم، حوزه فضای مجازی و اتفاقاتی بود که در این
حوزه مردم را نگران کرد و موجب ایجاد دلهره در آنان شد.