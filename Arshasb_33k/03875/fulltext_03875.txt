3875
اعلام کاهش شهرهای قرمز خوزستان از سوی استاندار
غلامرضا شریعتی در حاشیه جلسه ستاد مدیریت کرونا در خوزستان که
امروز (21 خردادماه) برگزار شد، اظهار کرد: تعداد شهرهای قرمز
خوزستان از 16 شهر به 9 شهر کاهش یافته است؛ البته این وضعیت طبق
پروتکل دانشگاه‌ علوم پزشکی جندی شاپور اهواز است.پروتکل
دانشگاه علوم پزشکی اهواز محتاطانه‌تر است و طبق پروتکل وزارت
بهداشت، تعداد شهرهای خوزستان کمتر از این است.
به گزارش ایسنا، وی افزود: روند موارد بستری در هفته پانزدهم نسبت به
هفته چهاردهم کاهش یافته است و فکر می‌کنیم در هفته شانزدهم نیز
روند بهتر باشد.
استاندار خوزستان گفت: با اقدامات انجام‌شده و افزایش
نمونه‌گیری، بیماران سریع‌تر شناسایی و زودتر از دیگر افراد جامعه
جدا شده‌اند که این مساله باعث کاهش روند موارد بستری شده است و
امیدواریم این کاهش ادامه داشته باشد و شدت شیب نزولی بیشتر شود.
شریعتی بیان کرد: در عین حال که شرایط زندگی و معیشت مردم باید
فراهم و به حالت نسبتا عادی برگردد، باید سبک زندگی نیز اصلاح شود و
تغییر یابد و فاصله‌گذاری اجتماعی رعایت شود. زمانی که مردم در
اجتماعات حضور پیدا می‌کنند باید از ماسک استفاده کنند و
پروتکل‌های بهداشتی را رعایت کنند.