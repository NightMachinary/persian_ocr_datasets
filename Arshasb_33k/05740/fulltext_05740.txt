5740
اکبری: بازیکنانم فکر کردند بازی سه بر صفر تمام می‌شود
به گزارش ایسنا، در جدال مدعی و مدافع عنوان قهرمانی لیگ برتر
والیبال که میان تیم‌های شهرداری ارومیه و شهرداری ورامین برگزار
شد، شاگردان پیمان اکبری موفق شدند 3 بر یک ورامینی‌ها را شکست
دهند.
پیمان اکبری، سرمربی تیم شهرداری ارومیه درباره این پیروزی
گفت: ابتدا باید به شاگردان خودم و شاگردان آقای تابش‌نژاد خسته
نباشید بگویم. تیم ورامین والیبال را همیشه خوب بازی می‌کند و اگر
تیمی مقابل آن‌ها محکم بازی نکند به مشکل می‌خورد. شخصا این
موضوع را می‌دانستم و با علم به این مساله وارد زمین شدین.
او افزود: خوشبختانه در ست اول و دوم عملکرد خیلی خوبی داشتیم، اما
در ست سوم فکر می‌کنم بازیکنان ما فکر کردند بازی سه بر صفر می‌شود
که‌ ورامین نتیجه را به سود خود رقم زد. در ست چهارم جابه‌جایی
داشتیم که جواب داد و در نهایت سه بر یک برنده شدیم. امروز در سرویس
و دفاع خوب بودیم.
اکبری در پایان گفت: خوشبختانه از ابتدای فصل تا الآن بازی به بازی
بهتر شده‌ایم و الان هم از عملکرد شاگردانم راضی هستم. امروز هم دیگر
برای ما تمام شد و باید برای بازی روز دوشنبه با شهرداری قزوین آماده
شویم، امیدوارم لیگ را با برد به پایان برسانیم.