15887
راه ورود صلح به اکثر پرونده‌های قضایی باز است
شهرام کرمی در اولین همایش طلایه داران صلح در کرمانشاه که امروز
(21 اردیبهشت) با حضور اعضای شورای قضایی، روحانیون،
بزرگان و معتمدین استان برگزار شد، با اشاره به آمار بالای پرونده‌های
موجود در مراجع قضایی استان، عنوان کرد: متاسفانه تعداد این
پرونده‌ها در حال افزایش است و در برخی از آنها حتی با پایان رسیدگی و
صدور رای هم پرونده اختلافات بسته نمی‌شود.
وی تصریح کرد: هرچند این پرونده‌ها ظاهرا از نظر حقوقی بسته
شده‌اند، اما کینه و عداوات بین شاکی و متشاکی از بین نرفته و اختلافات
بین آنها کماکان ادامه پیدا می‌کند.
دادستان کرمانشاه افزود: اینکه گاها در سطح شهر کرمانشاه
تیراندازی‌هایی اتفاق می‌افتد، بیش از 90 درصد آنها ناشی از عداوت
و بسته نشدن درهای کینه مردم به روی یکدیگر پس از ایجاد اختلافی
است.
وی بابیان اینکه باید روی فرهنگ گذشت در جامعه کار کنیم، عنوان
کرد: پرونده‌هایی در دادسرای استان داریم که اهالی یک روستا به دلیل
چرای احشام در زمین‌های یکدیگر درگیری و نزاع پیدا کرده و حتی
برای چنین موضوع کم ارزشی چند نفر از اهالی روستا به قتل رسیده‌اند
که این‌ها نشان از پایین بودن فرهنگ گذشت در جامعه است.