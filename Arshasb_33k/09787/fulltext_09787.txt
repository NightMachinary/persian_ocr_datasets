9787
ترک مرمت شدۀ گنبد مسجد شیخ لطف‌الله شوره زده؟
نظر به حضور دو تن از فعالان اینستاگرامی بر بام مسجد شیخ لطف‌الله برای
تهیه عکس و فیلم از وضعیت گنبد این مسجد، ایسنا از یک پیشکسوت
مرمت و کاشی‌کاری که در دهه شصت نیز مرمت گنبد شیخ لطف‌الله را بر
عهده داشته پرسیده است، آیا شما به‌تازگی موفق به بازدید از ترک
مرمت‌شدۀ گنبد شیخ لطف‌الله شده‌اید؟ هوشنگ رسام به ایسنا
می‌گوید: آخری جلسه‌ای که منتقدان مرمت گنبد شیخ لطف‌الله با
مدیرکل میراث فرهنگی استان اصفهان داشتند، سال گذشته در دفتر
معاون هماهنگی امور اقتصادی و توسعه منابع استانداری اصفهان
برگزار شد و بعد از طرح نقدها از ما پرسیدند راهکار چیست؟ گفتیم
اکنون با صراحت نمی‌توان راهکار داد، باید روی ترک مرمت‌شده
داربست بزنید و ما بالا برویم و کار را ببینیم و نظر قطعی بدهیم. داربست زده
شد، اما نه به ما زنگی زده شد، نه نامه‌ای نوشتند و نه پیامکی زدند که ای کسی
که از مرمت انتقاد کردی، بیا ببین درست گفتی یا غلط.
او ادامه می‌دهد: آیا نباید از آقای حجت، رئیس ایکوموس ایران یا
مهندس مرتضی فرشته نژاد، یا رئیس اتحادیه صنف کاشی‌کارها و
معرق تراش‌ها برای این کار دعوت می‌کردند؟ وقتی این افراد دعوت
نشده‌اند مشخص نیست صاحب‌نظرانی که می‌گویند مرمت را تائید
کرده‌اند و با همراهی آن‌ها مرمت ادامه پیدا می‌کند، چه کسانی هستند.