12358
جزییات اجرای نمایش‌ها و اکران فیلم‌ها از اول تیرماه در مشهد
محمدرضا محمدی در گفت‌وگو با ایسنا، در خصوص نمایش‌هایی
که از اول تیرماه آماده اجرا هستند، اظهار کرد: یک تئاتر قبل از عید به
کارگردانی آقای محمد نیازی داشتیم که دکور آن هم در سالن اصلی
تئاتر شهر چیده شده بود و اکنون باید دید آیا گروه آمادگی اجرا دارند
یا خیر.
وی ادامه داد: با رعایت تمام شرایط و ضوابط و پروتکل‌های بهداشتی
که ستاد ملی کرونا ابلاغ کرده، ما آمادگی داریم و امکان اجرا نیز وجود
دارد.
معاون هنری و سینمایی اداره‌ کل فرهنگ و ارشاد خراسان رضوی
تصریح کرد: به جز سالن اصلی تئاتر شهر، دو سالن دیگر که مدنظر ماست و
می‌توان روی آن‌ها مانور داد، سالن حوزه هنری سازمان تبلیغات و
سالن تقریبا بزرگتر تئاتر مستقل است که با توجه به شرایط موجود و
ظرفیت 50 درصدی سالن‌ها، فقط روی این سه سالن می‌توان مانور داد
وگرنه در سالن‌های دیگر که کوچک هستند و ظرفیت 40 و 50 نفره
دارند، امکان اینکه در این ظرفیت، 20 نفر یا 15 نفر بخواهند بلیت
بفروشند، وجود ندارد و برای هیچ تهیه‌کننده‌ای مقرون به صرفه
نیست؛ از طرفی هم گران کردن بلیت در این شرایط اقتصادی
امکان‌پذیر نیست.