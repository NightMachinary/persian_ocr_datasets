28113
به گزارش ایسنا، به نوشته روزنامه فرامنطقه‌ای الشرق الاوسط، منابعی
در تل‌آویو اعلام کردند، بنیامین نتانیاهو، نخست‌وزیر رژیم
صهیونیستی اهمیت زیادی به سفر مایک پامپئو، وزیر خارجه آمریکا
می‌دهد چراکه می‌خواهد بداند موضع آمریکا درباره الحاق کرانه
باختری تا چه حدی تغییر کرده است. از زمان شیوع کرونا این اولین
باری است که پامپئو به اراضی اشغالی می‌رود.
نتانیاهو و بنی گانتس، رئیس کنست (پارلمان رژیم صهیونیستی) که
به صورت مشترک دولت را تشکیل داده‌اند مراسم تحلیف را به یک روز بعد
از سفر پامپئو موکول کرده‌اند تا بتوانند چهارشنبه وقت خود را برای
مذاکره با او خالی کنند.
با اینکه این منابع تغییر در موضع آمریکا را تکذیب نکرده‌اند اما اشاره
کردند که خود پامپئو هفته گذشته اعلام کرد تصمیم الحاق کرانه
باختری تنها به عهده دولت اسرائیل است.
روزنامه معریب گزارشی را از شلومو شمیر، خبرنگارش در آمریکا
منتشر کرد که در آن آمده است: مسؤولان سازمان‌های یهودی با
مسؤولان کاخ سفید نشستی را برگزار و تأکید کردند: تصمیم یکجانبه
دولت اسرائیل برای الحاق اراضی کرانه باختری به طرح معامله قرن
ترامپ آسیب می‌زند و در را به روی احتمال پذیرش این طرح از سوی
فلسطینی‌ها می‌بندد.