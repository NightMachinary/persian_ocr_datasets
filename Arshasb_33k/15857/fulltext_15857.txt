15857
محمدحسین مرادی چهارشنبه 21 خرداد در دیدار با خیرین
مدرسه‌ساز استان همدان و اعضای کارگروه طرح تحولی توسعه
مشارکت‌ها آجر به آجر با وزیر آموزش و پرورش، اظهار کرد:
تاکنون 874 خیر حقیقی و حقوقی در امر مدرسه‌سازی در استان
مشارکت کرده‌اند.
وی با بیان اینکه 1920 کلاس درس در قالب 314 پروژه با کمک خیرین
در استان ایجاد شده است، افزود: 30 درصد مدارس استان با کمک
خیرین راه‌اندازی شده است.
مدیرکل نوسازی، توسعه و تجهیز مدارس استان همدان با اشاره به
اینکه از سال 77 تاکنون 21جشنواره خیرین مدرسه‌ساز در استان در
خصوص تقدیر از خیرین و نهادینه کردن این مهم برگزار شده است،
بیان کرد: در سال جاری 266 میلیارد تومان تعهدات خیرین بوده که
195 میلیارد تومان تاکنون تحقق یافته است.
وی خاطرنشان کرد: خوشبختانه اخیرا اتفاق خوبی در توجه و اهمیت
مردم به امر مدرسه سازی صورت گرفته و آن ابلاغ اجرای تحولی توسعه
مشارکت خیرین در طرح آجر به آجر بوده است.
مرادی با اشاره به اینکه هدف از اجرای این طرح نهادینه کردن
مشارکت‌ها بوده است، گفت: 21 سال همراهی و یاری خیرین باعث
اتفاقات خوبی در استان شده که قدردان این بزرگواران هستیم.