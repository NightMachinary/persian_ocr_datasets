21806
قیمت نفت صعودی شد
به گزارش ایسنا، بهای معاملات نفت برنت 56 سنت معادل 1.4 درصد
افزایش یافت و به 41 دلار و 36 سنت در هر بشکه رسید. این شاخص روز
دوشنبه با یک دلار و 50 سنت کاهش بسته شد و روند رشد هفت روزه خود
را شکست.
بهای معاملات وست تگزاس اینترمدیت آمریکا 50 سنت معادل 1.3
درصد افزایش یافت و به 38 دلار و 69 سنت در هر بشکه رسید. شاخص
نفت آمریکا روز دوشنبه با یک دلار و 36 سنت کاهش بسته شده بود.
به گفته مایکل مک کارتی، استراتژیست ارشد بازار در شرکت سی ام سی
مارکتس، نفت برنت محدوده 40 دلار را حفظ کرده و صحبتهایی در
میان معامله‌گران وجود دارد مبنی بر این که وست تگزاس اینترمدیت
هم بزودی به محدوده 40 دلار صعود خواهد کرد.
نیویورک سیتی که بدترین آمار شیوع ویروس کرونا را در میان
شهرهای آمریکا داشت، روز دوشنبه بازگشایی فعالیتها را پس از
حدود سه ماه آغاز کرد که نشانه بازگشت زندگی به دوران پیش از
اپیدمی است و به تقویت تقاضا برای سوخت کمک خواهد کرد.
نظرسنجی رویترز در آستانه انتشار گزارش موسسه امریکن پترولیوم
نشان داد که ذخایر نفت آمریکا در هفته گذشته به میزان 1.5 میلیون بشکه
کاهش پیدا کرده است.