10671
اطلاعات مخفی انگلیس
به گزارش ایسنا، به نقل از شبکه خبری روسیا الیوم، طبق اظهارات
سخنگوی دفتر ریاست جمهوری مصر، عبد الفتاح سیسی، رئیس
جمهور این کشور در دیدار با ریچارد مور، رئیس سازمان اطلاعات
مخفی انگلیس به اهمیت حمایت و تقویت همکاری‌ها میان دو کشور در
زمینه‌های مختلف به ویژه در سطح امنیتی و اطلاعاتی پرداخت و مور نیز
بر تمایل انگلیس به هماهنگی مستمر با مصر در مورد چالش‌های مختلف به
ویژه با توجه به تغییر شرایط در مناطق خاورمیانه، شرق دریای مدیترانه
و قاره آفریقا تاکید کرد.
به گفته سخنگوی دفتر ریاست جمهوری مصر، دو طرف در این دیدار
درباره راه‌های تقویت همکاری‌های امنیتی و اطلاعاتی میان دو
کشور در مورد مسایل مختلف مرتبط گفتگو کردند و در این چارچوب
سیسی با توجه به گسترش خطر تروریسم و افراط‌گرایی در سطح منطقه و
جهان تاکید کرد، مقابله با این آفت رو به گسترش نیازمند اتحاد همه است
و این اتحاد با یک رویکرد جامع که ضامن انزوای این تفکر
ایدئولوژیک و افراطی است در کنار ارتقای ارزش‌های شهروندی،
اعتدال و گفتگو، تقویت تلاش‌ها برای توسعه و حمایت از آنها و
بازگرداندن و تقویت نهادهای کشورهایی که از بحران‌های فعلی
منطقه دچار مشکل شده‌اند برای برقراری امنیت و ثبات محقق می‌شود.