893
آمادگی عراق برای افتتاح گذرگاه عرعر با عربستان
به گزارش ایسنا، به نقل از شفق نیوز، هیات گذرگاه‌های مرزی عراق با
انتشار بیانیه‌ای اعلام کرد، عمر عدنان الوائلی، رئیس این هیات با
برگزاری نشستی مشورتی با مدیرکل اداره کل گمرک و مدیرکل
شرکت حمل و نقل زمینی و با حضور مدیرکل دفتر مالی و اداری هیات
گذرگاه‌ها و جمعی از متخصصان ادارات یاد شده به بررسی آمادگی‌ها و
مقدمات انجام شده برای افتتاح گذرگاه عرعر در مرز با عربستان به روی
فعالیت‌های تجاری و مسافران پرداختند.
طبق این بیانیه، در این نشست مشورتی که در دفتر هیات گذرگاه‌های
مرزی عراق برگزار شد، ابعاد فنی و اداری که ضامن درست انجام شدن
کارها، جریان داشتن معاملات تجاری و جابه‌جایی مسافران و تحقق
این همکاری تجاری در راستای منافع دو کشور خواهند بود، مورد
بحث وبررسی قرار گرفت.
بر اساس بیانیه یاد شده، شرکت‌کنندگان در این نشست توافق کردند
امروز (سه‌شنبه) 11 اوت یک گروه فنی از ادارات دارای تخصص به
گذرگاه عرعر اعزام شوند تا از نزدیک از جزئیات زیرساخت‌ها و
نیازهای ضروری که باید در اسرع وقت رفع شوند، اطلاع یافته و به
نتایجی جهت اعلام تاریخ افتتاح رسمی این گذرگاه به عربستان
برسند.