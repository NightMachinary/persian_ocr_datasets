12338
«یک گروه کارگردانی و فیلمبرداری از تهران به سردشت آمده بود.
نمی‌دانم برادرزاده‌ام را از کجا انتخاب کرده بودند؛ از مدرسه یا به
واسطه معرفی. گویا آنیتا تست می‌دهد برای فیلم درخت گردو اما قبول
نمی‌شود. شاید اگر مسیر زندگی‌اش به سمت بازیگری سوق پیدا
می‌کرد همگی زنده بودند.»
شرایط سخت مهاجرت
اما مهاجرت به کشور دیگر برای خانواده ایران‌نژاد شاید آخرین
راهکار نبود؛ خانواده‌ای مقاوم و با قدرت که در این چندماه
قرنطینه‌های طولانی در کوه و جنگل را تاب‌آوردند و مسیرهای
خطرناک را طی کردند، تا آخرین لحظه کنار هم ماندند و با هم در آب‌های
نه‌چندان عمیق اما خطرناک مانش جان دادند. آنهایی که این مسیر را طی
کردند تا به رویایشان برسند، حالا زندگی بهتری دارند؟
یکی از اقوام این خانواده که حالا در اتریش زندگی می‌کند، از
روزهای سخت و شرایط خاص کشوری می‌گوید که جای جذابی
برای مهاجران نیست.
«اینجا هم شرایط سخت خودش را دارد. ما از این کشور هم راضی
نیستیم. شاید زندگی در همان کشور خودمان خیلی بهتر بود اما ما
هدفمان مهاجرت بود. حدود دو سالی است که به این کشور آمده‌ام اما
همه آنچه می‌خواستیم، نیست. شاید از اینجا هم برویم.»