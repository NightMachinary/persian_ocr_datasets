7944
روحیه آزادگان روحیه خوبی بود. آدم روحش پر می‌کشید تا در کنار
آزادگان و فضای معنوی به وجود آمده عبادت کند. البته آزار و اذیت
بعثی‌ها که سر جای خودش بود. ضرب‌المثلی را یکی از اسرا می‌گفت که
«شکم مشتیه، ولش کنی دشتیه» و معنای این بود که اگر انسان از شهوت
شکم مراقبت کند دیگر مقدار غذا خوردن برای او اهمیتی ندارد اما اگر
این مراقبت انجام نشود، شکم به مثابه دشتی است که نمی‌توان آن را پر
کرد.
در اردوگاه موصل که بودیم شرایط به گونه‌ای رقم خورد که عراقی‌ها
کوتاه آمدند و همکاری کردند که زمان غذا را جابجا کنند. سهم ناهار
به سحر اختصاص داده شد و صبحانه‌ را هم افطار می‌آوردند. همین مسئله
سبب شد تا بتوانیم خنکای نیمه شب را حس کنیم که لذت
وصف‌ناشدنی برای ما داشت چرا که هنگام «داخل باش» درب سالن‌ها
بسته می‌شد و ما غیر از ماه رمضان در اردوگاه موصل، هیچگاه
نمی‌توانستیم سحرگاه و آسمان شب را ببینیم.
بچه‌های با سواد در میان آزادگان اردوگاه ما کم بودند و در زمینه
آموزش با مشکلات مواجه بودیم. دلیل اصلی هم این بود بچه‌های کم
سن و سال را در یکجا جمع کرده بودند و همین فضا سبب شده بود بچه‌ها
مجبور باشند از کمترین اطلاعاتشان بیشترین بهره‌برداری را داشته
‌باشند.