20305
عراق بالاخره با اوپک به سازش رسید؟
به گزارش ایسنا، منابع آگاه به بلومبرگ نیوز گفتند: شرکت بازرگانی
نفت دولتی سوموی عراق از برخی از خریداران آسیایی گریدهای نفت
بصره درخواست کرده است از تحویل بخشی از محموله‌های
قراردادی که قرار است ماه جاری و آینده تحویل داده شوند، صرفنظر
کنند.
درخواست عراق از خریداران نفت برای انصراف از تحویل بخشی از
محموله‌های نفت نشان می‌دهد که عراق به عنوان بزرگترین متخلف در
ادوار قبلی کاهش تولید اوپک پلاس ممکن است این بار پیمان این
گروه را جدی بگیرد.
عدم پایبندی عراق و نیجریه به توافق کاهش تولید اوپک پلاس در ماه مه
نزدیک بود نشست اخیر این گروه را دچار شکست کند زیرا عربستان
سعودی و روسیه اصرار داشتند که تمدید یک ماهه کاهش تولید 9.7
میلیون بشکه در روز تا پایان ژوییه به تضمین پایبندی تولیدکنندگان
مذکور و جبران بدعهدی آنها مشروط شود.
اوپک پلاس شنبه هفته جاری با تمدید کاهش تولید 9.7 میلیون بشکه در
روز تا پایان ژوییه موافقت کرد و این توافق به پایبندی 100 درصدی
همه اعضا به سهمیه تولید و جبران پایبندی ضعیف اعضای نامبرده شده
در ماه‌های ژوییه، اوت و سپتامبر مشروط شد.