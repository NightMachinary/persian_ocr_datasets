8882
به گزارش ایسنا، سازمان هواپیمایی کشوری اعلام کرد: برخلاف
مطالب مطرح شده در رسانه ها درباره مجوزهای فعالیت ایرتاکسی،
تاکنون این سازمان برای هیچ شرکتی، پروانه بهره برداری و ارائه
خدمات تاکسی هوایی به شکل اخص صادر نکرده و مطالب مطرح شده
اشاره به فعالیت متعارف شرکت‌های هواپیمایی موجود دارد.
گفتنی است تاکسی هوایی یک مدل کسب و کار و بازرگانی هوانوردی
است که شرکت‌های هواپیمایی می‌توانند با این الگو و در قالب
فرآیندهای پیش بینی شده ذیل قانون هواپیمایی کشوری
ودستورالعمل های تخصصی مربوطه، به جابجایی مسافر و بار
بپردازند.
در ادامه اطلاعیه سازمان هواپیمایی کشور آمده است: مدل
بازرگانی شرکت‌های هوایی به دو دسته برنامه‌ریزی شده و
غیربرنامه‌ای تقسیم می‌شود. در مدل غیر برنامه‌ای، الگوی چارتری و
الگوی سفر بر مبنای تقاضای مسافر وجود دارد که فعالیت ایر تاکسی در
این حوزه، یعنی مدل غیربرنامه‌ای، مبتنی بر تقاضا است.
از همین رو، شرکت‌های هواپیمایی دارای مجوز از سازمان در
صورت داشتن مشتری و ناوگان متناسب با الگوی فعالیت ایرتاکسی
(ناوگان با زیر 19 صندلی) می‌توانند به شیوه غیربرنامه‌ای مبتنی بر
تقاضا نیز به ارائه این خدمات بپردازند.