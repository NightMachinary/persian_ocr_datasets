16130
رزمیان: سفرها محدود و دورکاری زیاد شود
حسن رزمیان در گفت وگو با ایسنا، اظهار کرد: متاسفانه با شیوع
گسترده کرونا و افزایش آمار مبتلایان و فوتی ها مواجه هستیم که این به
معنای وجود اشکالی در کار ما مسئولان است. با توجه به اعمال
محدودیت ها باید نظارت های کافی برای انجام آن هم وجود داشته
باشد و در عین حال معیشت مردم هم به خطر نیفتد. وقتی از مردم می خواهیم
که مغازه هایشان را از 6 بعد از ظهر تعطیل کنند. این به معنای پایان درآمد
آنها است. آنها باید در پایان ماه اجاره مغازه داده و اقساط بانکی شان را
پرداخت کنند. پس باید تدابیری برای به خطر نیفتادن معیشت مردم نیز
اندیشیده شود.
وی ادامه داد: برای مقابله با ویروس کرونا باید سعی کنیم که تجمعات و
کنگره ها برگزار نشده و در صورت ضرورت برگزاری آن هم با رعایت
پروتکل ها و بهتر از آن برگزاری به صورت ویدئو کنفرانس باشد.
این عضو کمیسیون بهداشت و درمان مجلس تاکید کرد: باید سفرها
محدود شده و دورکاری افزایش پیدا کند. با در نظر گرفتن چنین
تمهیداتی می توان جلوی شیوع بیشتر کرونا را گرفت. نه اینکه فقط
چند مغازه را تعطیل کنیم و فکری نشود که روزانه چند هزار نفر با وسایل
حمل و نقل عمومی رفت و آمد می کنند. باید برای مقابله با این فاجعه برنامه
مدونی داشت.