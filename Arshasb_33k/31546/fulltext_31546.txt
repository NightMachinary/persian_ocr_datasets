31546
به گزارش ایسنا، دکتر محمد رضا ظفرقندی در نشست روز جهانی
بیهوشی ضمن تقدیر از زحمات کادر درمان گفت: از گذشته‌های دور
تاکنون اگر همکاران متخصص بیهوشی نبودند بسیاری از کارهای
تیمی پیش نمی‌رفت. بنده شاهد خدمات ارزشمند این کادر از
گذشته‌های دور بودم. در روزهای دفاع مقدس همکاران بیهوشی ما با
تعداد کمی ده‌ها اتاق عمل را اداره می‌کردند. آن چه که دست شهدای
مدافع سلامت را می‌گیرد، خدمت آنها به بیماران است.
وی افزود: مسوولان باید قدردان زحمات پزشکان باشند. اما هنوز
مظلومیت و از خودگذشتگی آنها به شکلی که باید دیده نشده است. از
لحظه اول شروع بیماری کرونا در بیمارستان‌ها متخصصان بیهوشی
در بخش های آی سی یو فعال بودند. من به عنوان نماینده جامعه پزشکی
وظیفه دارم این زحمات را ذکر کرده و از آنها قدردانی کنم. درمان
کرونا مقابله با آن به شکل پیشگیری است.
وی با اشاره به این که بیماری کرونا یک بیماری جهانی است، گفت: اما
آمار مرگ و میر در میان مردم و کادر درمان در کشور قابل قبول نیست و
این موضوع باید از پیش چاره اندیشی می‌شد. تذکرات کافی داده شد
اما توجهی به آنها نشد. ابای از گفتن این موضوع نداریم که کنترل
بیماری باید به شکل فعال باشد که اگر انجام نشود مرگ و میرها بیش از این
افزایش خواهد داشت.