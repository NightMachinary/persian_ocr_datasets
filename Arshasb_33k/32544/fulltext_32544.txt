32544
198 هزار نفر واجد شرایط رای دادن در حوزه انتخابیه غرب گلستان
حمیدرضا ملک حسینی در گفت‌وگو با ایسنا اظهار کرد: در استان
گلستان از مجموع 7 نماینده در شش حوزه انتخابیه، در دور نخست
انتخابات مجلس یازدهم تکلیف 6 نماینده در پنج حوزه انتخابیه
مشخص شد و انتخاب نماینده در حوزه انتخابیه شهرستان‌های
کردکوی، بندرگز، گمیشان و بندر ترکمن به مرحله دوم کشیده شد.
وی بیان کرد: انتخابات مرحله دوم از ساعت 8 صبح امروز در سطح این
چهار شهرستان آغاز شده و تا ساعت 18 ادامه خواهد داشت. به احتمال
زیاد این زمان تمدید نخواهد شد و از مردم درخواست داریم در زمان
آغاز انتخابات نسبت به رای دادن اقدام کنند.
دبیر ستاد انتخابات گلستان در خصوص واجدین شرایط رای دادن،
گفت: همه متولدین 21 شهریورماه سال 1381 به قبل می‌توانند در
انتخابات مشارکت کنند. افرادی که در دور اول انتخابات مجلس
یازدهم در حوزه انتخابیه دیگری رای دادند، نمی‌توانند در
انتخابات امروز رای بدهند.
ملک حسینی بیان کرد: در دور اول در این حوزه انتخابیه 193 هزار و
716 نفر واجد شرایط رای دادن بودند که این تعداد در دور دوم به 198
هزار و 712 نفر رسید. میزان مشارکت مردم این حوزه انتخابیه در دور
اول انتخابات، 61 درصد بوده است.