18392
رضا کرمی محمدی در گفت‌وگو با ایسنا، درباره وضعیت سوله‌های
مدیریت بحرانی که برای سپری کردن دوران نقاهت بیماران مبتلا به
کرونا در تهران اختصاص پیدا کرده بود، گفت: درنیمه نخست اسفند
ماه بود که سازمان پیشگیری و مدیریت بحران شهر تهران در هماهنگی با
ستاد مقابله با کرونا هشت سوله مدیریت بحران را برای پذیرش بیماران
مبتلا به کرونا در دوران نقاهت آماده کرد و پس از تجهیز، آن را در اختیار
وزارت بهداشت قرار داد و این سوله‌ها در هشت نقطه از شهر و در اماکنی
انتخاب شدند که دور از نقاط پرتجمع شهری قرار داشتند.
رییس سازمان پیشگیری و مدیریت بحران شهرتهران اضافه کرد:‌ در
حال حاضر با گذشت حدود سه ماه، تنها چهار نفر در سه سوله پذیرش شده
و خیلی زود هم ترخیص شدند. با این وجود ما همچنان این سوله‌ها را
برای طی کردن دوران نقاهت بیماران مبتلا به کرونا درآماده‌باش
نگه‌داشته‌ایم و تابع تصمیمات وزارت بهداشت و ستادملی مقابله با
کرونا خواهیم بود.
کرمی محمدی افزود:‌جای خوشحالی است که وضعیت در تهران به
گونه‌ای نشد که نیاز به استفاده از این سوله‌ها باشد و با توجه به وضعیت
موجود و گزارش‌های اعلامی از سوی ستادملی مقابله با کرونا نیز به نظر
نمی‌رسد که در آینده نیز نیاز چندانی به این سوله‌ها باشد، اما همانطور
که گفتم ما همچنان این سوله‌ها را در آماده‌باش نگه‌خواهیم داشت.