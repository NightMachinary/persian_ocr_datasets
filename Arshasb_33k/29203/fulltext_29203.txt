29203
پیشنهاد افزایش قیمت تضمینی محصولات پایه کشاورزی
عبدالرحیم رحیمی‌نیا در گفت‌وگو با ایسنا اظهار کرد: افزایش قیمت
نهاده‌های کشاورزی به بهانه حذف ارز 4200 تومانی و محاسبه با ارز
نیمایی مشکلات فراوانی برای کشاورزان به وجود آورده است.
وی افزود: با وجود تداوم یارانه بخش کشاورزی حتی در کشورهای
توسعه‌یافته و اینکه کشاورزی مهم‌ترین ساختار و حتی پایه اقتصاد
کشور است، انتظار داریم شرایطی فراهم شود که شاهد کاهش قیمت
نهاده‌های کشاورزی و وفور توزیع این محصول میان کشاورزان
باشیم.
رئیس انجمن صنفی کشاورزان شوش تصریح کرد: این افزایش
قیمت نهاده‌های کشاورزی اگر با افزایش قیمت محصولات بر اساس
هزینه تمام‌شده تولید به خصوص برای گندم، جو، ذرت، چغندرقند و
کلزا همراه نباشد ضربه‌ای عامدانه برای فروپاشی اقتصاد و نابودی
امنیت غذایی کشور است و باید به صورت ویژه به این امر نگاه کرد.
رحیمی‌نیا با بیان اینکه نگرانی و اضطراب کشاورزان در خصوص
افزایش قیمت نهاده‌های کشاورزی شرایط آن‌ها را دشوار کرده
است، گفت: جامعه کشاورزی تا کی باید مورد بی‌مهری قرار بگیرد؟
انتظار داریم مسئولان با تدبیر بیشتری به حل مسائل کشاورزان
بکوشند.