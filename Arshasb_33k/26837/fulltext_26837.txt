26837
هنیه از امکان دستیابی به توافقی برای تبادل اسیران با اسرائیل خبر داد                      
به گزارش ایسنا، به نوشته روزنامه فرامنطقه‌ای القدس العربی، اسماعیل
هنیه، رئیس دفتر سیاسی جنبش حماس در تماس تلفنی با میخائیل
بوگدانف، معاون وزیر خارجه روسیه ضمن بررسی آخرین
تحولات مربوط به ویروس کرونا گفت: حماس قصد دارد در
چارچوب قرارداد تبادل اسرا که در صورت موافقت سران اسرائیل
امکان‌پذیر است، اسرا را آزاد کند.
هنیه در این گفت‌وگو به شرایط دشوار اسرای فلسطینی در زندان‌های
اسرائیل، لزوم حمایت از آنها در برابر کرونا و نیز اعمال فشار بر
اشغالگران برای حفظ سلامت آنها پرداخت.
در این گفت‌وگو تاکید شد، توافق‌نامه تبادل اسرا یا بخشی از آن
می‌تواند در چارچوب طرح‌های انسانی مربوط به کرونا به امضا برسد به
ویژه که حماس همانند سایر گروه‌های فلسطینی خواستار آزادی
اسرا به ویژه سالخوردگان، بیماران، زنان و کودکان از زندان‌های
اسرائیل است.
با وجود اینکه یحیی السنوار، رهبر حماس در نوار غزه درباره احتمال
آغاز طرح آزادی اسرا گفت اما این طرح هنوز کلید نخورده و موسی
ابومرزوق، عضو دفتر سیاسی حماس نیز تاکید کرد تاکنون اقدامی از
سوی هیچ یک از میانجی‌ها آغاز نشده است.