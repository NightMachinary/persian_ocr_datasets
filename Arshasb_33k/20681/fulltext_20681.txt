20681
عوامل تیراندازی در شهر الوند دستگیر شدند
سردار مهدی حاجیان درباره جزئیات حادثه تیراندازی در الوند
اظهار کرد: پس از اعلام مرکز فوریت‌های پلیسی 110 مبنی بر یک مورد
درگیری دسته‌جمعی و تیراندازی در شهر «الوند»، بلافاصله مأموران
انتظامی در محل حاضر شدند.
وی افزود: با حضور مأموران در محل مشخص شد پس از درگیری
فیزیکی دو جوان و متواری شدند؛ یکی از آنان به داخل مغازه خرازی
رفته و منجر به درگیری دسته‌جمعی شده که یکی از طرفین درگیری با
سلاح جنگی اقدام به تیراندازی به سمت مغازه خرازی و ایجاد رعب و
وحشت در بین شهروندان کرده است.
بنا بر اعلام مرکز اطلاع‌رسانی فرماندهی انتظامی استان، حاجیان با
اشاره به اینکه در این تیراندازی 2 نفر به علت شکستن شیشه‌های مغازه
آسیب جزئی دیده‌اند، تصریح کرد: 6 نفر از افراد شرکت‌کننده در
درگیری دستگیر و یک قبضه سلاح جنگی کلاشینکف کشف و ضبط شد.
فرمانده انتظامی قزوین با اشاره به اینکه علت این درگیری خصومت
شخصی بوده و بررسی بیشتر موضوع در دستور کار پلیس قرار دارد،
خاطرنشان کرد: ایجاد ناامنی برای مردم و انجام رفتارهای
هنجارشکنانه خط قرمز پلیس است و پلیس با حضور به‌موقع و مقتدرانه
اجازه قدرت‌نمایی را به هنجارشکنان نخواهد داد.