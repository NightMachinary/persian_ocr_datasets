32685
300 معلم با آزمون استخدامی در خراسان شمالی جذب می شوند
علی خوش آینه گفت: سهم استان از جذب نیروی معلم از طریق ماده 28 و
آزمون استخدامی، 300 نفر است که 2.2 درصد از مجموع سهم
استخدام در آموزش و پرورش را دارد.
به گزارش ایسنا، به نقل از اداره اطلاع رسانی و روابط عمومی آموزش و
پرورش خراسان شمالی، وی اظهارکرد: بخش عمده ای از نیروهای
جذب شده در این آزمون، در آموزش ابتدایی مشغول به کار می شوند و
مابقی در سایر رشته ها، وارد مدارس خواهند شد.
وی خاطرنشان کرد: شمار نیروهای فرهنگی در خراسان شمالی معادل
1.4 درصد نیروها در سطح کشور است اما در این آزمون، 2.2 درصد از
مجموع جذب نیرو مربوط به این استان است.
خوش آیینه با بیان اینکه پراکندگی روستاها، نیروبری را در مدارس
این استان افزایش داده است گفت: خراسان شمالی در پراکندگی
روستایی، رتبه سوم کشور را دارد.
معاون پژوهش، برنامه ریزی و منابع انسانی آموزش و پرورش
خراسان شمالی با اشاره به کمبود نیروی معلم گفت: مشکل کمبود معلم با
تدابیر اندیشه شده، حل شده است و کلاسی بدون معلم نیست.
وی افزود: استفاده از توان نیروهای بازنشسته و اضافه کاری همکاران
از جمله اقداماتی است که برای جبران کمبود معلم انجام شده است.