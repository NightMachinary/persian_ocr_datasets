15565
رئال مادرید نخستین شکست اتلتیکو را رقم زد
به گزارش ایسنا، رئال مادرید شنبه شب در هفته سیزدهم لالیگا به مصاف
اتلتیکومادرید رفت و با دو گل میزبانش را شکست داد.
سفیدپوشان بازی را خوب شروع کردند و در دقایق نخست فرصت
داشتند به گل برسند اما ضربه کریم بنزما به تیرک برخورد کرد. برتری
میزبان ادامه داشت تا این که کاسمیرو در دقیقه 14 با ضربه سر دروازه
اتلتیکو را باز کرد. پس از این گل روخی بلانکو نتوانست تیم زین الدین
زیدان را تحت فشار بگذارد و گلزنی کند. بازی خوب رئال مادرید در
نیمه اول کاملا آشکار بود و این تیم با پیروزی به رختکن رفت.
دیگو پابلو سیمئونه در ابتدای نیمه دوم لمار، کورئا و لودی را وارد
زمین کرد و فلیپه، کاراسکو و اررا تعویض شدند. لمار می توانست در
دقیقه 55 بازی را به تساوی برساند اما توپ را در جلوی دروازه به بیرون
زد. باز هم رئال مادرید تیم برتر میدان بود. شاگردان زیدان به دنبال گل
دوم بودند. ژائو فلیکس در دقیقه 60 با عصبانیت زمین را ترک کرد و
سائول جانشینش شد. دقایقی بعد دنی کارواخال به سمت دروازه
اتلتیکو شوت زد که توپ به تیرک و سپس به پشت یان اوبلاک برخورد کرد
و از خط عبور کرد. نتیجه 2 بر صفر به نفع میزبان شد. روخی بلانکو که تا
پیش از این بازی در 10 هفته تنها دو بار دروازه اش باز شده بود در مدت 63
دقیقه دو گل دریافت کرد.