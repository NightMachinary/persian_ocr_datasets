6676
بانک مرکزی آمریکا با 2.3 تریلیون دلار به جنگ کرونا رفت!
به گزارش ایسنا به نقل از فوربس، بانک مرکزی آمریکا اعلام کرد با هدف
حمایت از اقتصاد این کشور در برابر پیامدهای اقتصادی ویروس
کرونا و هم چنین کاهش آسیب پذیری کسب و کارهای کوچک و
متوسط، 2.3 تریلیون دلار نقدینگی به بازارها تزریق خواهد کرد. از
مبلغ فوق، 500 میلیارد دلار صرف ارائه وام ها به دولت های محلی و
شهرداری ها و خرید اوراق قرضه شرکت های دولتی خواهد شد.
بانک مرکزی آمریکا هم چنین با هدف حمایت از بخش خصوصی اعلام
کرده است در قالب برنامه مین استریت حدود 600 میلیارد دلار از
اوراق بدهی این شرکت ها را خریداری خواهد کرد.
جروم پاول، رئیس بانک مرکزی آمریکا در همین رابطه گفت: اولویت
اصلی ما در مقطع کنونی پاسخ به نیازهای درمانی و کاستن از تبعات
اقتصادی بیشتر این ویروس است. وظیفه بانک مرکزی آن است که تا حد
امکان ثبات را به اقتصاد بازگرداند تا فعالیت ها به سرعت به سطح قبل
بازگردند.
بانک مرکزی آمریکا تاکنون اقدامات زیادی را برای کاستن از
تبعات اقتصادی کرونا انجام داده که کاهش نرخ بهره به 0.25 درصد و
ارائه یک خط اعتباری 350 میلیارد دلاری به کسب و کارهای کوچک و
متوسط از جمله آن ها بوده است.