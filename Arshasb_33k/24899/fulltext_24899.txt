24899
و توسعه داد. تربیت فرهنگی او را به دانستن وا می‌داشت، زبان فرانسه
آموخته بود و می‌توانست صحبت کند. همین عشق به دانستن موجب
شد، بخواهد فرنگ اسطوره‌ای را ببیند که در آنجا ابنیه زیبا بود و
کالاهای مرغوب و مجلل و بهترین اسلحه و کالسکه و کشتی ساخته
می‌شد. هنرها و موسیقی متفاوتی داشتند که به آن اهمیت می‌دادند. به
فرنگ رفت و کتاب خاطراتش منبع و مرجع جالبی درباره دیدگاه یک
شرقی مقتدر و آگاه نسبت به فرنگ آن روز است. ناصرالدین‌شاه فرنگ
را می‌دید و دلش می‌خواست، پادشاه کشوری آن‌چنانی باشد.
خودش آزادی در فرنگ را با حیرت می‌بیند و می‌ستاید. همراهانی
دارد که برخی فرنگ را تماشا می‌کنند و در میان آنان هوشمندانی
هستند که فرنگ را می‌بینند. سفیرانی می‌فرستد که آنان نیز پس از مدتی
اقامت در شهرهای اروپایی متوجه مبانی سیاسی و اجتماعی و علمی
ترقیات اروپا می‌شوند و به اصطلاح امروزی خواهان برپا داشتن
جوامع مدنی برای اخذ و نگاهداری آزادی و آن گونه ارزش‌ها در
کشور خودشان می‌شوند. ناصرالدین شاه میان دو تفکر حکومت
محترمانه به شیوه شاهان فرنگ و حفظ اقتدار استبدادی به شیوه شرقی در
نوسان است. با اندکی آزادی زیاده‌خواهان عرصه را بر اقتدارش تنگ
می‌کنند و با سخت‌گیری بیشتر از رسیدن به پای فرنگی که آن سفرها
آرزومندش کرده بود، دور می‌شود.