22179
لغو دو مراسم عروسی در دلفان
حشمت بهمنی امروز 23 آبان‌ماه، اظهار کرد: متعاقب تاکید رئیس
ستاد مقابله با کرونا در خصوص اجرای مصوبات ستاد ملی و استانی مقابله
با بیماری کرونا و ضرورت برخورد با متخلفان، روز پنجشنبه دو مورد
مراسم عروسی در شهرستان دلفان لغو شد.
وی تصریح کرد: روز پنجشنبه با دستور دادستان عمومی و انقلاب
دلفان و همکاری نیروی انتظامی خواننده و نوازنده مراسم عروسی در
شهرستان که با نادیده گرفتن مصوبات ستاد مقابله با کرونا شهرستان،
باعث تجمع مردم شده بودند بازداشت و وسایل نوازندگی آنها هم
توقیف شد.
فرماندار دلفان همچنین از معرفی دو مداح که در برگزاری مراسمات
عزاداری شرکت کرده بودند به محاکم قضایی خبر داد و افزود: جدیت
در اجرای محدودیت‌ها مطابق دستورات ستاد مقابله با کرونا به طور
سختگیرانه‌ای در دلفان انجام خواهد گرفت.
بهمنی ادامه داد: رعایت پروتکل‌های بهداشتی و همکاری در
بهداشت عمومی جامعه وظیفه‌ای همگانی است و همه باید به این مورد
توجه داشته باشند.
وی از مردم درخواست کرد که با احساس مسئولیت از برگزاری
هرگونه مراسم که منجر به تجمع می‌شود خودداری کنند.