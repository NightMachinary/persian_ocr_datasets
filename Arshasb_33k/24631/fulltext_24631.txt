24631
موافقان و مخالفان طرحی برای تغییر در نحوه انتخاب حقوقدانان
شورای نگهبان چه گفتند
به گزارش ایسنا، علیرضا محجوب نماینده تهران در مجلس شورای
اسلامی در جلسه علنی امروز (یکشنبه) به عنوان اولین مخالف کلیات
طرح اصلاح آیین‌نامه داخلی مجلس اظهار کرد: ما در روزهای آخر
مجلس دهم هستیم و قطعا باید به اولویت‌های مهم کشور در عرصه‌های
مختلف اقتصادی، سیاسی و اجتماعی پرداخت و یادگاری از خود به
جای گذاشت.
وی ادامه داد: امروز اولویت کشور موضوعات مهم‌تری است؛ در
حال حاضر حقوقدانان هم به تعداد دو برابر نیاز معرفی می‌شوند و مجلس
شورای اسلامی از بین آنها انتخاب می‌کند؛ پس نباید با این
موضوعات وقت مجلس را گرفت.
محمدرضا صباغیان نماینده بافق و مهریز در مجلس شورای اسلامی به
عنوان اولین موافق کلیات این طرح گفت: ما در این طرح به دنبال آن
هستیم که رییس قوه قضاییه دو برابر افراد مورد نیاز برای حقوقدانی
شورای نگهبان را به مجلس شورای اسلامی جهت انتخاب معرفی کند
طرحی که باعث اقتدار بیشتر مجلس می‌شود، اقتداری که نتیجه آن
پررنگ تر شدن نقش مجلس خواهد بود البته که مجلس شورای اسلامی
آنقدر ضعیف شده که در مسائل کشور نقش چندانی ندارد.