18498
سیستم حمل و نقل گناباد قربانی بی‌قانونی دلالان
سیستم حمل و نقل شریان اقتصادی یک کشور است و سیستم حمل و نقل
شهرستان گناباد با برخورداری از تعداد بالای ناوگان درون‌ شهری و
برون‌ شهری نقش به سزایی در رونق اقتصادی منطقه داشته و دارد به طوری
که به گفته رئیس انجمن صنفی رانندگان گناباد، روزگاری نه چندان
دور این شهر قطب صنعت حمل و نقل کشور بوده است اما این روزها
سیستم حمل و نقل حال و روز خوشی ندارد و رانندگان بخصوص در
بخش باربری، باری از مشکلات را به دوش می‌کشند.
علی میر در گفت‌وگو با ایسنا عنوان کرد: مشکلات بخش حمل و نقل
گناباد بارها و بارها گفته شده اما تا کنون گوش شنوایی نبوده و وجود
دلالان غیر قانونی و مافیای حمل و نقل مهمترین مشکل است به طوری
که این دلالان به هر نحوی به سیستم حمل و نقل ضربه وارد کرده و حمل و
نقل ما را به اضمحلال برده‌اند.
میر اظهار کرد: دلال به معنی این نیست که کسی خارج از سیستم حمل و نقل
آمده باشد بلکه دلالها بعضا کسانی هستند که خودشان مبادرت به حمل
می‌کنند، شرکت‌های باربری که خودشان با مصرف‌کننده قرارداد
می‌بندند و علاوه بر این که از بخش کمیسیون‌ها منتفع می‌شوند ولی به
این مبالغ اکتفا نمی‌کنند و مبالغی با کارخانجات قرارداد می‌بندند و
مبلغی کمتر از آن را به همراه کرایه در اختیار راننده می‌گذارند.