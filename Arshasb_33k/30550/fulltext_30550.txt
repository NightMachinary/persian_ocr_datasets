30550
محسن دارابی اظهار کرد: در 9 ماهه امسال 129 مورد سرمایه‌گذاری
خارجی با ارزش 4.3 میلیارد دلار در کل کشور به تصویب رسیده که
بخش صنعت، معدن و تجارت با 104 مورد و حجم سرمایه‌گذاری 1.4
میلیارد دلار به ترتیب سهم 80 و 33 درصدی از سرمایه‌گذاری خارجی
را به خود اختصاص داده است.
به گزارش ایسنا، به نقل از روابط عمومی سازمان صمت استان، دارابی از
سهم خوب و قابل توجه استان کرمانشاه از این سرمایه‌گذاری خارجی
یاد کرد و ادامه داد: سهم کرمانشاه از این میزان سرمایه‌گذاری خارجی
جذب شده 92 میلیون یورو بوده که توانستیم از نظر سهم جذب شده
رتبه چهارم کشور را کسب کنیم.
به گفته رئیس سازمان صنعت، معدن و تجارت استان کرمانشاه این
سرمایه‌گذاری خارجی مربوط به یک شرکت آلمانی در زمینه تولید
پنل‌های خورشیدی در استان است.
دارابی با بیان اینکه کرمانشاه سال گذشته نیز فعالیت‌های خوبی در
زمینه جذب سرمایه‌گذاری خارجی داشتیم، یادآور شد: سال گذشته
110 میلیون یورو سرمایه‌گذاری خارجی داشتیم که عمدتا در حوزه
صنایع معدنی بود و توانستیم رتبه سوم کشور را از نظر جذب
سرمایه‌گذاری خارجی به خود اختصاص دهیم.