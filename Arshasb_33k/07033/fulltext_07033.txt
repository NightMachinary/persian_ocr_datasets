7033
برای جهش تولید باید سود تسهیلات تولیدکنندگان تک رقمی شود
جهانبخش شکری در گفت و گو با ایسنا، با اشاره به نامگذاری امسال به
عنوان سال جهش تولید از سوی مقام معظم رهبری، افزود: این
نامگذاری دنباله رونق تولیدی است که سال گذشته مد نظر ایشان بود،
اما امسال باید با رویکرد مضاعفی دنبال شود.
وی ادامه داد: از آنجایی که بحران شیوع کرونا روند کار را سخت و
بسیاری از بخش‌های تولیدی را دچار رکود کرده، برای تحقق این
شعار نیازمند همکاری جدی دولت و بخش خصوصی هستیم.
رئیس خانه صنعت و معدن استان کرمانشاه تسهیل‌گری دولت را برای
ایجاد جهش در تولید ضروری دانست و یادآور شد: برای این منظور
باید قوانین دست و پاگیر و بروکراسی پیچیده اداری که سد راه فعالان
اقتصادی است، برداشته شود.
شکری یکی دیگر از موانع سد راه جهش تولید را بهره‌های بانکی 18 تا
20 درصدی که برای بخش تولید لحاظ می‌شود دانست و عنوان کرد: با
این میزان بهره بانکی نمی‌توانیم شاهد جهش تولید باشیم و تقاضا داریم
بهره‌های بانکی حتما تک رقمی شود.
وی همچنین آسان شدن پرداخت تسهیلات به تولیدکنندگان واقعی
را ضروری اعلام و خاطرنشان کرد: نباید اجازه دهند فعال اقتصادی
برای دریافت یک وام این همه در پیچ و خم اداری گرفتار شود.