27171
واکنش سخنگوی قوه قضاییه به پیام ویدیویی قاضی منصوری
به گزارش ایسنا، غلامحسین اسماعیلی در پاسخ به سؤالی مبنی بر اینکه
اخیراً درباره فساد برخی از قضات رسیدگی کننده به پرونده‌های
مفاسد اقتصادی، اخباری منتشر شده است، چرا قوه قضاییه اسامی
قضات فاسد را منتشر نمی‌کند، گفت: تخلفات قضات دوبخش است،
بخشی تخلفاتی که در دادگاه رسیدگی به صلاحیت قضات، به آن
رسیدگی می‌شود و بخشی جرایمی است که در حوزه کیفری و دادسرا و
دادگاه رسیدگی می‌شود. و بخش مربوط به صلاحیت ها سازوکار
خودش را دارد. مثلا در همین پرونده طبری که در حال رسیدگی است،
برخی از قضات مطرح‌اند و اسامی‌شان نیز اعلام شده است و ما از پیامی که
یکی از این قضات شب گذشته ارسال کرد، استقبال می‌کنیم و توصیه ما به
همه متهمان این است که در دادگاه حضور پیدا کنند و از حق دفاع خود
استفاده کنند و با حضور آنها دادگاه رأی قانونی خود را صادر کند.
به گزارش ایسنا، در جلسه اول دادگاه رسیدگی به اتهامات اکبر طبری و
همدستانش، نماینده دادستان تهران، گفت: متهم ردیف نهم غلامرضا
منصوری (قاضی وقت اجرایی لواسان) که از کشور متواری شده
است به دریافت رشوه بالغ بر 500 هزار یورو متهم است.
قاضی منصوری شب گذشته در پیامی ویدیویی اعلام کرد که قصد
بازگشت به کشور را دارد.