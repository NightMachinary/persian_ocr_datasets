24955
 نامه حبیب‌زاده به حناچی برای توقف اجرای طرح سهند
به گزارش ایسنا، متن نامه افشین حبیب‌زاده خطاب به پیروز حناچی به
این شرح است: با عنایت به اهتمام اعضای دوره پنجم شورای اسلامی
شهر تهران در جهت ارتقای سطح معیشت کارکنان شریف مجموعه
شهرداری و جلوگیری از تضییع حقوق ایشان وگام های مهمی که در
این راستا برداشته شده است، اکنون اجرای آزمایشی طرح سامانه
هوشمند ناوگان داخلی شهرداری (سهند) از سوی اداره کل پشتیبانی
شهرداری و سازمان فناوری اطلاعات و ارتباطات با ابهاماتی روبه رو
است که با اهداف مذکور در تضاد و موجب اعتراض رانندگان محترم
شرکت خودرو سرویس شهر گردیده است.
دغدغه های امنیت شغلی، کاهش درآمد و مشکلات معیشتی متصور از
اجرای این طرح از جمله چالش‌هایی است که اجرای غیرکارشناسی
طرح می‌تواند برای این رانندگان ایجاد نماید. لذا بررسی هر چه دقیق
تر این طرح توسط کارشناسان مختلف از جمله کارشناسان کمیسیون
عمران، حمل و نقل و ترافیک شورای اسلامی شهر می‌تواند جنبه های
ساختاری و نهادی این طرح را آشکار نماید.
بنابر اعلام دفتر این عضو شورای شهر، بنابراین مقتضی است دستور
فرمایید ضمن توقف اجرای این طرح، موجبات ارسال این طرح برای
بررسی بیشتر را فراهم نمایند.