11430
توصیه های وزارت بهداشت درباره حضور در نانوایی و خرید نان در
شرایط کرونا
به گزارش ایسنا، دکتر سیما سادات لاری درباره نحوه خرید نان از
نانوایی در شرایط شیوع کرونا، گفت: لزوم رعایت پروتکل‌های
بهداشتی در نانوایی‌ها به عنوان یکی از مراکز پرتردد خرید روزانه از
اهمیت زیادی برخوردار است. بنابراین توصیه ما این است که تا حد
امکان فردی از خانواده نسبت به خرید نان اقدام کند که دارای بیماری
زمینه‌ای مانند سرطان، فشار خون، دیابت و بیماری‌های قلبی و تنفسی
نباشد.
وی افزود: همچنین ضروری است که از هرگونه خروج سالمندان از
منزل به منظور خرید نان ممانعت شود. در عین حال از مردم می‌خواهیم
که در صورت داشتن علائم سرماخوردگی به نانوایی نروند و در
صورتی که کارکنان شاغل در نانوایی دارای علائم سرماخوردگی
هستند، به او و مسئول نانوایی تذکر دهند.
لاری ادامه داد: در طول فرآیند خرید نان حتما ماسک زده و در صف
نانوایی نسبت به رعایت اصول فاصله‌گذاری حاقل یک متری اقدام
کنید. در عین حال قبل از هرگونه دست زدن به نان حتما از ضدعفونی
کننده دست استفاده کنید. هرگز سفره یا پارچه نان را روی پیشخوان یا
میز نانوایی قرار ندهید.