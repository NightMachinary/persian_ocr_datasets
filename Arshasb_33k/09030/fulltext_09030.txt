9030
تایوان، چین را به پاپوش دوختن برای یک شهروندش متهم کرد
به گزارش ایسنا، به نقل از خبرگزاری رویترز، چین که روی جزیره
تایوان به عنوان بخشی از خاک خود ادعا دارد، بارها تایپه را از بابت
پیشنهاد حمایت از جنبش اعتراضی در هنگ‌کنگ محکوم کرده و
گفته نیروهای حامی استقلال در تایوان و هنگ‌کنگ تبانی کرده‌اند.
تایوان می‌گوید وظیفه ایستادگی برای دموکراسی و حقوق بشر را
دارد.
اواخر یکشنبه تلویزیون دولتی چین در مستندی اعترافات شخصی به
نام موریسون لی که گفته شده از سوی پلیس در شهر شنژن، واقع در مرز با
هنگ‌کنگ در سال گذشته میلادی به ظن نقض قوانین امنیت ملی
دستگیر شده، نشان داد.
تلویزیون دولتی چین در گزارشش تصریح کرد، موریسون لی به
هنگ‌کنگ رفته بود تا از معترضان در آنجا حمایت کند و سپس به شنژن
رفت تا مخفیانه از پلیس چین فیلم بگیرد.
در تایپه شورای امور سرزمین اصلی این برنامه را کاملا مهمل خواند و
اعلام داشت: این به راه انداختن بدخواهانه جنجال سیاسی از سوی
طرف مقابل، گرفتار کردن یکی از مردم ما در تله دست داشتن در
فعالیت‌های جاسوسی و آسیب‌رسانی عمدی به روابط میان دو سوی
تنگه تایوان است.