20801
سردار سرتیپ رهام‌بخش حبیبی سه شنبه 22 مهر در نشستی خبری که به
مناسبت هفته ناجا برگزار شد، گفت: با توجه به ضرورت رعایت
شیوه‌نامه‌های بهداشتی در زمان حاضر و با مشورتهای انجام شده، بالغ
بر90 درصد از برنامه‌های جمعی مرتبط با بزرگداشت هفته ناجا را لغو
کرده‌ایم.
وی با اشاره به اینکه برنامه‌های این هفته با حضور در حرم‌های مطهر
امامزادگان واجب التکریم شیراز آغاز خواهیم کرد، انجام
فعالیت‌ها با استفاده از بستر فضای مجازی را یادآور شد و گفت: در این
ایام همه افراد جامعه نگران کرونا و مسائل مرتبط با آن هستند، اما نیروی
انتظامی امکان کنار گذاشتن ماموریت‌ها را ندارد و مانند گذشته در
راستای تامین و حفظ امنیت، تلاش و برنامه‌ریزی دارد.
حبیبی با تاکید براینکه طی ماه‌های گذشته و علیرغم شیوع کرونا، نه
تنها ماموریت‌های پلیس کاهش نداشته، بلکه در مواردی افزایش هم
داشته است، گفت: برخی از نیروهای پلیس در حین انجام ماموریت‌ها
دچار بیماری کرونا شدند و خوشبختانه همگی بهبود پیدا کردند.
فرمانده انتظامی فارس با بیان اینکه بخش قابل توجهی از اقدامات و
خدمات ناجا به بستر مجازی منتقل شده است، گفت: تمام
ماموریت‌هایی را که امکان هوشمندسازی و انجام در فضای مجازی
داشتیم، به این بستر منتقل کرده‌ایم.