7142
برخورد قاطع با توزیع‌کنندگان موادمخدر صورت بگیرد
اقبال عباسی 22 آذرماه در چهارمین جلسه شورای هماهنگی مبارزه با
موادمخدر چهارمحال و بختیاری با اشاره به اینکه اقدامات انجام شده
در حوزه کشفیات و مبارزه با موادمخدر نسبت به سایر استان‌های
کشور مطلوب بوده است، اظهار کرد: باید در امر پیشگیری در دو محله
آلوده به موادمخدر در مرکز استان متمرکز شویم، همچنین در این
محلات مبارزه با موادمخدر تشدید شود.
استاندار چهارمحال و بختیاری افزود: در این محلات مسائل
بهداشتی رعایت نمی‌شود و اهالی در این محلات اقدام به نگهداری
اسب و دام می‌کنند، شبکه فاضلاب دایر شده است، اما برخی ساکنان این
محلات فاضلاب را در محیط رها می‌کنند و برای سایر ساکنان مشکل
ایجاد می‌کنند، جلسه‌ای با حضور مسئولان مرکز بهداشت،
شرکت‌های آب‌ و فاضلاب، برق و گاز برای حل مشکلات این محله
تشکیل شود و اگر ساکنان همکاری لازم را نداشتند با آن‌ها برخورد
قضایی صورت بگیرد.
وی با تاکید بر اینکه در بحث مبارزه با موادمخدر در چهارمحال و
بختیاری تنها بر مرکز استان متمرکز نیستیم، عنوان کرد: تعدادی
محلات آلوده به موادمخدر در شهرستان بروجن و لردگان نیز بحث
پیشگیری و مبارزه در اولویت قرار می‌گیرد.