9655
ترامپ: نمی‌خواهم آمریکا از ناتو خارج شود
به گزارش ایسنا، به نقل از خبرگزاری اسپوتنیک، جان بولتون، مشاور
امنیت ملی سابق کاخ سفید در کتاب اخیر خود تحت عنوان اتاقی که در
آن اتفاق افتاد ادعا کرده که دونالد ترامپ، رئیس جمهور آمریکا
می‌خواست در نشست سال 2018 میلادی رهبران ناتو آنها را تهدید
کند که اگر سهم خود یعنی دو درصد از تولید ناخالص داخلی خود را به
بودجه نظامی اختصاص ندهند، آمریکا از ائتلاف ناتو خارج خواهد
شد. به گفته بولتون، وی و مایک پامپئو، وزیر امور خارجه آمریکا
تصمیم گرفتند تا ترامپ را متقاعد کنند که در ائتلاف ناتو بماند اما
احتمال کاهش سهم مشارکت آمریکا را در نظر بگیرد. نهایتا، ترامپ
همان طور که بولتون به وی توصیه کرده بود حمایت خود از ناتو را
اعلام کرد اما از دیگر اعضای این ائتلاف به خاطر اختصاص بودجه‌های
دفاعی اندک انتقاد کرد.
ترامپ در مصاحبه‌ای با روزنامه واشنگتن پست گفت: حتی دو درصد از
میزان تولید ناخالص داخلی نیز بسیار کم بود. من کشورهایی را
می‌شناختم که هیچ مبلغی پرداخت نمی‌کردند اما اکنون پرداخت
می‌کنند. آنها از من یک سوال بزرگ پرسیدند، اگر مبلغی پرداخت
نکنیم از ناتو خارج خواهید شد؟ و من گفتم: بله خارج می‌شوم. اگر این
پاسخ را نمی‌دادم، آنها هیچ مبلغی پرداخت نمی‌کردند.