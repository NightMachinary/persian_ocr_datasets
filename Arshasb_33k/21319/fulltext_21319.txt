21319
فقط 7 ساعت سرکار بمانید!
به گزارش ایسنا، با شیوع ویروس کرونا از اسفندماه بود که تغییراتی در
رفت و آمد و زمان حضور کارکنان اعمال شد و این ساعت در زمان‌های
مختلف متغیر بود؛ به طوری که برای دوره‌ای برای برخی سازمان‌ها از
جمله بانک‌ها بین 8 تا 13 یا برای کارکنان 7 تا 14 پیش‌بینی شد.
اما از دهم خردادماه که روال حضور کارکنان به صورت عادی و
روزانه برگشت و از سوی دولت ابلاغ شد، تاکید بر این بود که کارکنان
از ساعت 7:30 تا 14:30 در محل کار خود حضور پیدا کنند.
براین اساس آنچه طبق تصمیم ستاد ملی کرونا و دولت به دستگاه‌ها و
سازمان‌ها ابلاغ و لازم الاجرا شد، حضور هفت ساعته در محل کار
است. اما با وجود این الزام در مدت اخیر برخی دستگاه‌ها و سازمان‌ها
موانعی ایجاد کرده و با توجه به اینکه ساعت موظفی هشت ساعت است
مبنای محاسبات را همین میزان تلقی کرده و همین موضوع موجب
ایجاد مشکلاتی در زمان حضور کارکنان شد.
این در حالی است که رئیس‌جمهور در تازه‌ترین اظهارات خود بر این
موضوع تاکید کرده و گفته که وقتی اعلام می‌کنیم ساعت کاری
کارکنان از 7:30 تا 14:30 است باید محاسبات نیز برهمین مبنا
صورت بگیرد، به عبارتی در کل روز ساعت موظفی کارکنان با این
میزان محاسبه و پر شود.