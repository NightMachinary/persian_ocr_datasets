29256
پیشنهاد عباس عبدی درباره مجازات «توهین»
به گزارش ایسنا،عباس عبدی در ادامه یادداشت خود در روزنامه
اعتماد نوشت: البته ایده‌های خوب زیاد است، هر چند ممکن است
بسیاری از آنها مطلوب واقع نشود، از جمله تجدیدنظر در فلسفه
مجازات؛ ولی مورد زیر را می‌توان درباره آن توافق کرد. یکی از
ویژگی‌های بسیار بدی که در ایران شاهد هستیم، اظهارنظرات دروغ
و توهین‌آمیز علیه اشخاص حقیقی و حقوقی اعم از حکومتی و غیر آن
است. مثل آب خوردن این‌گونه اظهارات بیان می‌شود و به‌طور
معمول هم رسیدگی نمی‌شود و فضای عمومی کشور را بسیار مسموم
می‌کند. برای این موارد فردی که علیه او توهین یا دروغ‌پراکنی شده
باید شکایت کند. طبیعی است که خودش نمی‌تواند برای این کار
وقت بگذارد، باید وکیل بگیرد و در یک جریان دادرسی معمولا زمانبر
وارد شود، در نهایت هم طرف مقابل یا به زندان یا شلاق یا جزای نه چندان
مهم نقدی به نفع دولت محکوم شود و طبیعی است که پذیرش این‌گونه
مجازات‌ها ممکن است مطلوب شاکی نباشد، ضمن اینکه خودش هم
برای پیگیری شکایت، متحمل هزینه جدی خواهد شد. مصادیق
مربوط به این جرایم در قانون تعزیرات در مواد 608، 697، 698،
699 و 700 و سایر مواد مشابه وجود دارد که متاسفانه مجازات‌های
آنها نیز کم است و راه را برای رواج بیشتر این جرم هموار می‌کند.