9403
معاون آموزش ابتدایی وزارت آموزش و پرورش با بیان اینکه نگاه ما
به این آموزش‌های مکمل، فقط جبران زمان تعطیلی مدارس نیست بلکه
آن را بستری برای ارتقای عدالت آموزشی می‌بینیم گفت: ممکن است
در برخی مناطق محروم این امکان را نداشته باشیم که معلم با تجربه و با
کیفیت اعزام کنیم؛ اما از طریق مدرسه تلویزیونی این امکان فراهم
می‌شود دانش آموزان در طول روز از تدریس‌های باکیفیت
برخوردار شوند. توافق ما ادامه آموزش‌ها حتی بعد از بازگشایی
مدارس است اما در ساعات پخش و نحوه اجرا تفاوت‌هایی پیدا خواهد
کرد.
معاون آموزش ابتدایی وزارت آموزش و پرورش درباره تکالیف
نوروزی دانش آموزان نیز گفت: قبل از عید مطابق روال دو سه سال
گذشته اعلام کردیم که دادن پیک نوروزی به دانش‌آموزان ممنوع و
برنامه ایام نوروز، طرح عید و داستان است.
وی افزود: اما با توجه به اینکه از ابتدای اسفندماه موضوع کرونا شروع
شده بود در اطلاعیه امسال تاکید کردیم که دانش آموزان با توجه به این
شرایط و حضور در منزل، سعی کنند درباره محورهای مرتبط با کرونا،
در خانه ماندن، اقدامات انجام شده درباره بهداشت و مراقبت و دلتنگی
شان برای مدرسه و سایر موضوعات نیز بنویسند. در واقع خواسته شد
که کرونا را نیز به عنوان یک محور در نظر بگیرند.