5163
طبیعی خود متکی باشد بر مهارت‌های خود تکیه داشت و هنوز به
آمیزه‌ای متعادل از صناعت و هنر نرسیده بود، به‌طوری که شنونده
صدای او، دست‌کم شنونده موسیقی‌دان، اندکی از کوشش
آگاهانه‌ای را که او می‌کرد در حاصل کارش می‌دید و این احساس
نمی‌گذاشت، چنان‌که باید، از کار او لذت ببرد؟ گمان نمی‌کنم این
تعبیر درست باشد و بیشتر احتمال می‌دهم که قصد او ستایش بنان بود،
می‌خواست بگوید که بنان بیش از آن‌که به معنای امروزی هنرمند
باشد، بیش از آن‌که به صدای خداداد خود متکی باشد، از کوشش خود
مایه می‌گرفت و همین بود که او را در نظر شجریان بزرگ می‌کرد.
می‌خواست بگوید که هنر، ساختن است و نه بیان کردن چیزی که از پیش
ساخته شده یا داده شده است. شجریان هم صدا را می‌ساخت، اما پیش از
آن‌که به روی صحنه بیاید. شنیدن صدای او مثل خواندن غزل سعدی
بود. بار هیچ دشواری‌ای را بر دوش شنونده نمی‌گذاشت به‌طوری که
شنونده حس نمی‌کرد که او خود برای رسیدن به این خلوص بار چه
دشواری‌هایی را بر دوش کشیده است. همکاران او از دشواری بعضی
از دستگاه‌ها و گوشه‌هایی که او خوانده است و این‌که کمتر
خواننده‌ای جرات می‌کرده است به سراغ آن‌ها برود، فراوان
گفته‌اند، اما کوشش‌های او کار شنونده را آسان کرده است و امروزه ما
از شنیدن این دستگاه‌ها و گوشه‌ها همان لذتی را می‌بریم که از شنیدن