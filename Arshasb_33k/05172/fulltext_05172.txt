5172
بنا به گزارشی که در روزنامه نیویورک تایمز و پایگاه خبری اکسیوس
منتشر شده، پیتر ناوارو، مشاور تجارتی رئیس جمهور، بیش از دو ماه
پیش نسبت به گسترش یک اپیدمی با صدها هزار قربانی خبر داده بود. او در
اواخر ژانویه که ویروس هنوز به طور عمده هنوز تنها در چین جولان
می‌داد، نسبت به سرایت آن به ایالات متحده هشدار داده بود.
به گزارش دویچه‌وله ناوارو در یادداشتی به تاریخ 29 ژانویه نوشته
بود که مردم آمریکا در برابر گسترش این اپیدمی بی‌دفاع خواهند
بود، زیرا نه در برابر آن مصونیت دارند و نه برای آن درمانی شناخته شده
است. او هشدار داده بود که در بدترین حالت ممکن است در آمریکا تا
500 هزار نفر تلف شوند.
او در یادداشتی که خطاب به شورای امنیت ملی نوشت، گفته بود که
احتمال می‌رود زیان اقتصادی اپیدمی به چندین میلیارد دلار برسد.
ترامپ به جای توجه به این واقعیات سهمگین، در نطقی در 30 ژانویه
خطر بیماری کرونا را در آمریکا ناچیز دانست و تازه بعد از آن بود که با
رشته‌ای از محدودیت‌های مسافرتی موافقت کرد.
چندی بعد ناوارو هشدار خود را با لحن شدیدتری تکرار کرد و در
یادداشتی تازه به تاریخ 23 فوریه تصریح نمود که خطر گسترش
ویروس کرونا در آمریکا بسیار جدی است و می‌تواند به بیماری 100
میلیون نفر و مرگ یک میلیون و 200 هزار نفر منجر شود.