8836
به گزارش ایسنا و بنابر اعلام پایگاه خبری پلیس، سردار قاسم رضایی در
جلسه قرارگاه امام علی(ع) ناجا که صبح امروز (جمعه 21 شهریورماه)
با حضور معاونان و روسای پلیس های تخصصی ناجا و ارتباط ویدئو
کنفرانسی با 8 استان کشور که انتخابات در آن برگزار می شود،
انتخابات را یک عبادت دانست.
وی با شکرگزاری به درگاه خداوند از اینکه توفیق خدمت در نظام
مقدس جمهوری اسلامی ایران را به همه همکاران داده است، عنوان
کرد: خدمت به مردم و پوشیدن لباس مقدس نیروی انتظامی،
بزرگترین توفیقی است که خدا به همه ما عنایت کرده، مردمی که خون
دادند تا درخت تنومند انقلاب پابرجا باشد.
این مقام عالی انتظامی کشور با اعلام اینکه بیش از 30 هزار نیروی پلیس
تامین امنیت 3500 شعبه اخذ رای را برعهده دارند، خاطرنشان کرد:
امیدوارم انتخابات امروز که در 8 استان و 23 شهرستان کشور برگزار
می شود همچون انتخابات سنوات گذشته پرشور و در سایه امنیت
برگزار شود.
جانشین فرمانده ناجا با بیان اینکه امروز انتخابات در ایران یک عبادت
محسوب می شود، خطاب به فرماندهان ارشد این نیرو، گفت: هر رایی
که توسط مردم به صندوق آرا ریخته می شود شما نیز در ثواب آن شریک
خواهید بود.