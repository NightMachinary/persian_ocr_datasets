4952
امیدواریم بتوانیم نظم ‌و امنیت ورزشگاه‌ها را ارتقا بخشیم
نشست هم‌اندیشی اعضای کمیسیون نظم و امنیت مسابقات ورزشی
خوزستان، امروز (23 شهریورماه) در محل اداره‌کل ورزش و
جوانان استان برگزار شد.
به گزارش ایسنا،این نشست با حضور مدیرکل ورزش و جوانان
خوزستان، مدیرکل امنیتی انتظامی استانداری خوزستان و اعضای
کمیسیون نظم و امنیت مسابقات ورزشی استان به منظور هم‌اندیشی،
هماهنگی و برنامه‌ریزی جهت برگزاری مطلوب رویدادهای
ورزشی به انجام رسید.
افشین حیدری، مدیرکل ورزش و جوانان خوزستان در این
جلسه،اظهار کرد: برقراری نظم و امنیت مسابقات به دور از هر گونه
تنش، امر بسیار مهمی است که در این راستا عوامل پرتلاش و متعهد در
نیروهای امنیتی و انتظامی و امدادی همکاری بسیار خوب و اثربخشی با
حراست اداره‌کل ورزش استان دارند که جای تقدیر و تشکر دارد.
وی با بیان این‌که همکاری این عوامل زحمتکش همیشه آرامش را در
اماکن ورزشی به وجود آورده است، گفت: نیروهای خدوم انتظامی
در سرما و گرما و ایام تعطیل و غیرتعطیل تمام سعی و تلاش خود را به کار
می‌بندند تا علاقه‌مندان ورزش در فضایی کاملا امن و آرام مسابقات
ورزشی را از ‌نزدیک تماشا کنند.