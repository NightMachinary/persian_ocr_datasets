23379
بهانه نگیرید و به بلوغ و شعور مردم توهین نکنید لطفا!
شجاع خلیل‌زاده؛ بگذار ما فقرا خوش باشیم!
پرسپولیس برای حضور در فینال لیگ قهرمانان آسیا آماده اعزام به قطر
می‌شود اما شجاع خلیل‌زاده هنوز در بند این است که با 4 تا جمله عاطفی و
احساسی، سر و ته جدایی‌اش از این تیم و بوسیدن لوگوی الریان را هم
بیاورد. آقا! رفیق! دوست عزیز! پرسپولیس را رها کن و به زندگی‌ات
برس! صد درصد درست می‌گویی که ناچار شدی بروی و مجبور بودی
آن لوگو را ببوسی و اصلا اسلحه پشت سرت گذاشته بودند که بر خلاف
همه خریدهای الریان، شما یک نفر حتما این کار را انجام بدهی. قبول هم
داریم که شب و روزت پرسپولیس است و هر قسط دلاری که از باشگاه
قطری می‌گیری، ته قلبت یادی از تیم سابق می‌کنی. حتی این هم مهم
نیست که بشار رسن عراقی رضایت داد لااقل تا فینال بماند و شما چنین
نکردی. حالا به کارت برس و بگذار ما هم برای فینال امیدوار باشیم به
خدا و بعد ساق‌های جلال و کنعانی و بقیه آنهایی که خانواده فقیرشان را
رها نکردند و دنبال بوی کباب نرفتند. برای خام کردن هواداران
تین‌ایجر و فراموشکار و بازگشت شکوهمندانه به پرسپولیس هم دیر
نمی‌شود. فوتبال ایران، سرزمین خائنان بخشیده شده است. جملات
احساسی‌ات را بگذار برای چند ماه بعد. فعلا بزرگ‌ترین روز تاریخ
پرسپولیس در پیش است. شنبه بعد از ظهر در تلویزیون خواهی دید.