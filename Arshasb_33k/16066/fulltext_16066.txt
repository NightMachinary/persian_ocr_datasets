16066
رحیمی جهان‌آبادی: مرزهای شرقی ما منطقه آزاد برای صادرات
کالای با کیفیت ندارند
به گزارش ایسنا، جلیل رحیمی جهان‌آبادی، نماینده مردم تربت جام
در مجلس شورای اسلامی در نطق میان دستور جلسه علنی امروز مجلس
گفت: امام حسین (ع) جمله‌ای طلایی دارند که از مدت‌ها پیش من آن را
در بالای سربرگ مجلس خود حک کرده بودم. ایشان می‌فرمودند نیاز
مردم به شما از نعمات خدا بر شما است. از این نعمت آزرده خاطر نباشید.
خواهران و برادران این نعمت بر شما مبارک باد. امیدوارم در این چهار
سال از این فرصت به عنوان توشه آخرت استفاده کنید. همچنین لازم
است از شهدای عرصه سلامت یاد کنم و از تمامی کادر درمانی و
نیروهای خدمت‌رسانی، پرستاران و پزشکان در عرصه مبارزه با
کرونا علیرغم تمام فشارها و تحریم‌ها تشکر کنم که آن‌ها بودند که
جانانه از سلامت مردم دفاع کردند.
وی افزود: مجلس یازدهم در آغاز راهی پرمخاطره و سراسر مشکل
است. اگر از این فرصت چهار ساله و فرصت مردم به درستی استفاده نکنیم
یک جناح و یک تفکر آسیب نمی‌بیند بلکه نظام جمهوری اسلامی ایران
آسیب می‌بیند و فاصله میان نظام و مردم به همه آسیب می‌زند. همه ما با هر
نوع تفکر مسئول هستیم از نظام جمهوری اسلامی ایران، مشروعیت آن
و خدماتی که به طبقات محروم ارائه می‌دهد، دفاع کنیم.