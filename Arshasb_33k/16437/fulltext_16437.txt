16437
رئیسی با اشاره به اینکه باید دغدغه مردم کاهش پیدا کند، اظهار کرد:
اقدامات قوه‌قضائیه باید به روز باشد، نباید حتی یک پرونده معوقه در
چهارمحال و بختیاری وجود داشته باشد، همچنین تصمیم‌گیری‌ها و
صدور آرا متقن باشد و دادگاه تجدید نظر باید برای تائید رای باشد نه
نقض آرا و حقوق مردم تضمین شود.
رئیس قوه قضائیه با تاکید بر اینکه باید نقض آرا و اطاله دادرسی در
کشور به حداقل برسد، عنوان کرد: باید چهره قضات عادل،
نفوذناپذیر و شجاع به مردم توسط رسانه‌ها معرفی شود.
وی در خصوص موضوع لایحه جامع استخدامی و اداری دستگاه
قضایی و لایحه شورای حل اختلاف، یادآور شد: این دو لایحه تقدیم
مجلس شده است، درخواست ما از مجلس شورای اسلامی تسریع در
روند لایحه جامع اداری و استخدامی قوه قضائیه است در این لایحه
راهکارها و مشکلات به طور کامل دیده شده است.
رئیسی اضافه کرد: در لایحه شورای حل اختلاف نیز مسائلی مانند
کمبود نیروی انسانی، حقوق، ساختمان و ... دیده شده است، اما تا زمان
تصویب این لایحه باید شوراهای حل اختلاف با قوت برای رفع
اختلاف تلاش کنند، باید جرایم قابل گذشت در شوراهای حل
اختلاف مانند توهین و تهدید با مصالحه و کدخدامنشی حل شود، اگر
این اقدام انجام شود با کاهش ورودی پرونده مواجه می‌شویم.