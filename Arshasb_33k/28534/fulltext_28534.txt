28534
پرسه زنی سگ‌های بلاصاحب در کرج به معضلی جدی تبدیل شده است
اکبر سلیم نژاد روز سه‌شنبه 21 مرداد در جمع خبرنگاران با بیان اینکه
نمی توان از تهدید بهداشتی و مزاحمت سگ های ولگرد برای
شهروندان چشم پوشی کرد، گفت: طبق گزارش‌های واصله در برخی
محلات همچون مهرشهر یا باغستان این معضل حادتر شده و روند
زندگی مردم را مختل کرده است، گرچه نگاه ما به موضوع انسانی است
اما کوچه های شهر محل تردد گله‌ای سگ‌ها نیست.
به گزارش ایسنا، وی افزود: متاسفانه برغم تذکرات متعدد و
پیگیری‌های متعدد ظاهراً اراده‌ای برای رسیدگی به این معضل وجود
ندارد و انتظار داریم تا حوزه‌های مربوطه شهرداری کرج با
الگوبرداری از شهرداری‌های تهران و مشهد و تبریز راهکاری که
تامین کننده نظر انجمن‌های حمایت از حیوانات باشد را اتخاذ و سریعاً
آن را پیاده سازی کنند.
این مسئول عنوان کرد: تردد گله‌ای سگ‌های بلاصاحب ضمن آنکه
آلودگی صوتی ایجاد می‌کند و بعضاً تا پاسی از شب صدای آنها مانع
استراحت شهروندان به ویژه افراد بیمار و سالمند می‌شود، حضور
پیاده شهروندان در ساعات پایانی شب را با تهدید حمله سگ‌ها مواجه
کرده است و این مشکل در شهرک‌ها و محلاتی که اطراف آنها را
زمین‌های خالی احاطه کرده، بیشتر نمود دارد.