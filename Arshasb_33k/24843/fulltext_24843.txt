24843
میری: برای شوت‌هایم انفرادی تمرین می‌کنم/ فعلا فکری برای آینده
نکرده‌ام
محمد میری، بازیکن تیم فوتبال نساجی در گفت‌وگو با ایسنا درباره
وضعیت تیمش اظهار کرد:‌ نتایج خوبی گرفته‌ایم و هشت بازی است که
شکست نخورده‌ایم. در فوتبال هیچ چیز دور از دسترس نیست. ما تلاش
می‌کردیم تا نتایج خوبی بگیریم و خدا را شکر توانستیم به چیزهایی که
فکر می‌کردیم برسیم.
او درباره دو گلش از راه دور به سپاهان و استقلال هم بیان کرد: اولا که خدا
را شکر می‌کنم که این شوت‌ها به گل تبدیل شد. پشت این شوت‌ها تلاش
چند ساله من وجود دارد. من تمرینات شوت‌زنی زیادی انجام
می‌دهم. همیشه بعد از تمرین که بازیکنان خسته‌اند، به صورت انفرادی
20 دقیقه تمرین شوت‌زنی می‌کنم.
میری در پاسخ به این پرسش که آیا پیشنهاد پرسپولیس به او جدی است یا
خیر هم توضیح داد:‌ دو بازی برای نساجی باقی مانده و فعلا فکری برای
آینده نکرده‌ام. باید این دو بازی تمام شود تا ببینیم خدا چه
می‌خواهد.هنوز خبر خاصی نیست و به خودم زنگ نزده‌اند.