22634
هوشنگ بازوند در جلسه امروز(20 آبان) ستاد مدیریت و مقابله با
کرونا استان که با حضور وزیر بهداشت برگزار شد، با اشاره به مشکلات
اقتصادی مردم استان و عدم توانایی برخی از دهک های جامعه در تامین
اقلام محافظتی و درمانی کرونا گفت: در حال حاضر پنج دهک جامعه در
استان کرمانشاه حتی در خرید ماسک هم دچار مشکل هستند.
به گزارش ایسنا، بازوند افزود: هزینه تست کرونا برای افراد عادی بیش
از 200 هزار تومان است که هزینه بالایی برای بسیاری خانوارهای
کرمانشاهی است و برای انجام این تست یک خانوار پنج نفره باید حدود
یک میلیون و 200 هزار تومان بدهند که هزینه سنگینی است.
بازوند تصریح کرد: از طرفی تامین دارو برای بیماران کرونایی با
توجه به اینکه مشمول بیمه نمی شود هزینه سنگین دیگری در پی دارد که
از عهده بیشتر خانوارهای کرمانشاهی خارج است.
استاندار کرمانشاه از آمادگی استان برای تامین بخشی از این هزینه ها
خبر داد و افزود: اگر مجوزهای لازم به ما داده شود و بازرسی و دیوان
محاسبات ایراد نگیرند، حاضریم بخشی از اعتبارات عمرانی استان را
صرف خرید ماسک برای افراد کم درآمد جامعه کنیم.
بازوند گفت: معتقدیم اگر امسال جاده ای ساخته نشود شاید مشکلی
پیش نیاید، اما از طرفی می‌توانیم با همان اعتبار دغدغه و نگرانی مردم را
در حوزه سلامت و مقابله با کرونا رفع کنیم.