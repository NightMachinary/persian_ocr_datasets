30588
کرونا اهمیت ایجاد بستر کار آنلاین را نشان داد
محمد عبده ابطحی در گفت وگو با ایسنا، درباره لزوم حرکت به سمت
دولت الکترونیک و الکترونیکی کردن خدمات در دوران کرونا،
گفت: چالش کرونا باعث شد که برخی موضوعات مثل خدمات دولت
الکترونیک یا جمع آوری داده ها سرعت پیدا کند. یکی از مشکلات ما
این بود که همیشه چالش داده ای داشتیم و داده های موجود چندان قابل
اتکا نبود چون دغدغه ارائه سرویس بر اساس داده وجود نداشت.
وی افزود: در جریان پرداخت تسهیلات کرونا، وزارتخانه ها و
سازمانهای مختلف باید به وزارت کار اطلاعات می دادند و در این
فرایند مشخص می شد که کدملی خیلی از افراد به اشتباه وارد سیستم شده
است ولی چون قرار نبود خدمتی به افراد بدهیم هیچ وقت دنبال اصلاح
آن نبودیم.
مدیر رسته فناوری اطلاعات طرح ملی تکاپوی وزارت کار، فراهم
کردن زیرساختها و زیربناهای لازم در جریان الکترونیکی شدن
خدمات را مورد تاکید قرار داد و گفت: کرونا باعث شد تا بدانیم که در
بحث زیرساختها نیاز به تقویت شدید داریم. در سال تحصیلی جدید
احتمالا آموزش را نتوانیم به صورت کامل حضوری ارائه بدهیم و
مدارس ما که جمعیت قابل توجهی در حدود 13 میلیون دانش آموز و
معلم هستند باید در بستر آنلاین کار خود را ادامه دهند.