13470
خداحافظی بزرگترین تولیدکننده نفت آفریقا با یارانه‌های سوخت
به گزارش ایسنا، این تصمیم در شرایطی که نیجریه به فاینانس برای مقابله
با پاندمی ویروس کرونا نیاز دارد، حداقل دو میلیارد دلار در سال برای
دولت محمدو بوهاری، رئیس جمهور نیجریه صرفه جویی به همراه
خواهد داشت. چنین تصمیمی از نظر سیاسی پرمخاطره خواهد بود
زیرا بهبود قیمتهای نفت ممکن است باعث شود مخالفتها برانگیخته
شود و انعطاف پذیری دولت را به بوته آزمون خواهد گذاشت.
تلاشهای قبلی برای حذف بنزین ارزان به اعتراضات ضددولتی
گسترده منجر شده بود.
طبق اعلام وزارت نفت نیجریه، حذف یارانه‌های سوخت به معنای آن
است که مردم نیجریه اکنون بین 123 تا 125 نایرا (معادل 32 سنت) برای
یک لیتر بنزین خواهند پرداخت. مله کیاری، مدیر شرکت ملی نفت
نیجریه اظهار کرده است این که مردم در آینده چقدر برای بنزین
خواهند پرداخت، به عوامل بازار بستگی خواهد داشت.
در شش دهه تولید نفت، نیجریه شماری از معروف‌ترین میلیاردرهای
آفریقا را تولید کرده و همزمان نابرابری اجتماعی شدید باعث شده
است نیمی از مردم این کشور در فقر مطلق بسر ببرند. برای عمده جمعیت
200 میلیون نفری نیجریه، سوخت ارزان تنها مزیتی است که از سوی
دولت طی دوران رونق نفت برای شهروندان فراهم شده است.