4651
الگوی انتقال کرونا خانوادگی است/ شب یلدا را در خانه بگذرانید
دکتر مسعود نوروزی در گفت وگو با ایسنا، با اشاره به وضعیت ابتلا به
کرونا در استان گیلان، اظهار کرد: متاسفانه بعد از پایان فصل مسافرت
ها با یک روند افزایشی در تعداد افراد مبتلا به کرونا و بستری بیماران در
استان مواجه هستیم.
وی با بیان اینکه الگوی بیماری متفاوت شده است، افزود: الگوی انتقال
ویروس کرونا به سمت خانوادگی رفته و بیشتر افراد، خانوادگی
بیمار می شوند؛ به گونه ای که در روند شرح حال گیری، بیمار پیشینه ای
از شرکت در میهمانی و دورهمی و عروسی را دارد.
معاون فنی معاونت بهداشتی دانشگاه علوم پزشکی گیلان، با اشاره به
افزایش دو برابری بستری های کرونایی در سطح بیمارستان های
استان نسبت به دو ماه اخیر، خاطرنشان کرد: مردم ایران و گیلانی ها بسیار
خانواده دوست و اهل صله رحم هستند و در آستانه شب یلدا قرار داریم.
نوروزی، با تاکید بر اینکه باید تا قطع کامل زنجیره کرونا از برگزاری
شب یلدا خودداری کرد، ادامه داد: مردم اگر واقعا دوستدار خانواده
خود به ویژه پدربزرگ ها و مادربزرگ ها هستند، دورهمی شب یلدا را
برگزار نکنند، زیرا افراد دارای کهولت سن بیشتر در معرض خطر ابتلا به
کرونا قرار دارند. در واقع فرد ناقل در میهمانی ها و دورهمی ها می تواند
بیماری را به افراد آسیب پذیر انتقال دهد.