5800
اگر پول ندارند، مشکل‌ هم درست نکنند
سعید حسن‌لو که سال گذشته نمایش «پروانه الجزایری» را در
تماشاخانه «هامون» روی صحنه برده بود، قصد داشت مانند برخی
دیگر از همکاران خود در دوره کرونایی، فیلم نمایشش را منتشر کند
اما بعد از مدتی گویا متوجه شده است مجوز فیلم تئاترش دچار مشکل
شده است. او در این زمینه به ایسنا گفت: چند ماه پیش که بحث نمایش‌های
آنلاین و انتشار فیلم تئاترها در فضای مجازی مطرح شد، ما نیز فیلم
نمایش‌مان را به سایت تیوال ارایه کردیم و مدتی بعد از این سایت پیگیر
شدم که فیلم نمایش ما چه زمانی ارایه می‌شود، ولی آنان اعلام کردند
ظاهرا فیلم تئاتر شما توقیف شده اما جزییات بیشتری نمی‌دانیم. این
هنرمند تئاتر افزود: بعد از آن به شورای نظارت و ارزشیابی مرکز
هنرهای نمایشی مراجعه کردم ولی رییس این شورا، آقای فخر
موسوی گفت شما برای دریافت مجوز درخواستی به ما نداده‌اید و ما به
سایت نمایش دهنده فیلم پاسخگو خواهیم بود. حسن لو یادآوری
کرد: نمایش ما با مجوز مرکز هنرهای نمایشی به مدت 30 شب در تئاتر
«هامون» اجرا شده است. نمایشنامه آن که در جشنواره تئاتر فجر دوره
دبیری اقای سعید اسدی جایزه بخش تولید متون نمایشی را گرفته
است، از سوی انتشارات نمایش منتشر شده و واقعا نمی‌دانم چرا مجوز
فیلم آن با مشکل رو به رو شده است.