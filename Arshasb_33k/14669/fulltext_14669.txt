14669
دست‌های پشت پرده کاخ سفید در استعفای دادستان ارشد جورجیا
به گزارش ایسنا، به نقل از خبرگزاری رویترز، وزارت دادگستری
آمریکا روز سه‌شنبه یک دادستان فدرال جدید برای دفتر آتلانتا
معرفی کرد و این اقدام یک روز پس از آن انجام شد که بیونگ جی. پک،
دادستان منطقه شمالی جورجیا به صورت ناگهانی از سمتش استعفا داد.
استعفای این دادستان توجهات را به خود جلب کرد چون به نظر می‌رسد
ترامپ در گفت‌وگوی تلفنی اخیر خود با وزیر امور ایالتی جورجیا از او
نام برده بود. ترامپ در این تماس از مقام‌های ایالتی جورجیا خواست تا
آرای کافی برای تغییر نتیجه انتخابات سوم نوامبر که او مقابل جو
بایدن شکست خورد، پیدا کنند.
در فایلی صوتی که به دست رسانه‌ها رسیده است، به نظرمی‌رسد ترامپ
در گفت‌وگوی تلفنی خود بدون نام بردن از این دادستان از او انتقاد کرده
و او را یک دادستان آمریکایی در جورجیا که هرگز طرفدار ترامپ
نبوده توصیف می‌کند.
وال استریت ژورنال به نقل از منابع مطلع گزارش داد، یک مقام ارشد
وزارت دادگستری آمریکا از طرف کاخ سفید تماس گرفته و به
دادستان بیونگ جی. پک گفته که او باید استعفا دهد چون درباره
ادعاهای تقلب انتخاباتی به گونه‌ای که بتواند رضایت ترامپ را جلب
کند، تحقیق نکرده است.