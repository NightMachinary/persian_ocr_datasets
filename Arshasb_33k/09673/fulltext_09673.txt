9673
ترانزیت 227 هزار تنی از گیلان طی سال گذشته
سبحان الله علیپور در گفت وگو با ایسنا، با بیان اینکه طی سال گذشته 227
هزار و 209 تن کالا از استان گیلان ترانزیت شده است، اظهار کرد: از
این مقدار 224 هزار و 319 تن از مرز آستارا و 28 هزار و 290 تن از مرز
انزلی ترانزیت شده است.
وی انواع پارچه، میوه و برنج را عمده ترین کالاهای ترانزیت شده طی
مدت مذکور دانست و افزود: طی سال گذشته 119 هزار و 665 تن کالا
از مرز آستارا وارد کشور شده است که نسبت به مدت مشابه سال قبل 10
درصد افزایش را نشان می دهد.
سرپرست اداره کل راهداری و حمل و نقل جاده ای گیلان، عمده
کالاهای وارداتی از مرز آستارا در سال 98 را انواع تخته، گوشت و
حبوبات دانست و تصریح کرد: طی مدت مذکور همچنین بالغ بر 759
هزار و 794 تن کالا از این مرز صادر شده که نسبت به مدت مشابه سال
گذشته 30 درصد رشد داشته است. میوه و تره بار، کاشی و لبنیات نیز
عمده کالاهای صادر شده از مرز آستارا بوده است.
علیپور، با اشاره به اینکه میانگین تردد روزانه از مرز آستارا طی سال
گذشته 251 دستگاه کامیون و شش دستگاه وسیله نقلیه مسافری بوده
است، گفت: 43 هزار و 584 دستگاه کامیون طی این مدت به مرز آستارا
وارد و 47 هزار و 806 دستگاه کامیون نیز از این مرز خارج شده است.