17457
سازمان اسلامی الدعوه سودان منحل شد
به گزارش ایسنا، به نقل از آناتولی، وجدی صالح، از چهره‌های شورای
حاکمیتی سودان اعلام کرد که این تصمیم از سوی محمد الفکی، عضو
شورای حاکمیتی سودان صادر شده و بر اساس آن، تمامی اموال و
دارایی‌های سازمان الدعوه الاسلامیه در داخل و خارج سودان به نفع
وزارت دارایی کنونی این کشور مصادره می‌شود.
بر اساس این دستور، سند تمامی شرکت‌های متعلق به این سازمان و
پروژه‌های سرمایه گذاری آن باطل می‌گردد.
الفکی در کنفرانسی خبری گفت که این کمیته پرونده‌های استرداد
زمین‌های شخصیت های برجسته نظام سابق را بررسی می‌کند که بیشتر
از دو هزار قطعه زمین است.
وی گفت که 156 قطعه زمین که متعلق به سه رهبر نظام سابق بود، استرداد
شده است.
سازمان الدعوه الاسلامیه در سال 1980 به عنوان یک سازمان جهانی
انسانی داوطلبانه با هدف اشاعه اسلام و تحکیم ارزش‌های گذشت و
همزیستی و حمایت از افراد نیازمند تاسیس شد.
در 10 دسامبر، عبدالفتاح البرهان تصمیمی را مبنی بر تشکیل کمیته
موسوم به لغو تمکن نظام عمر البشیر، رئیس جمهور سابق سودان و مقابله
با فساد و استرداد اموال صادر کرد.