19085
بروز داد.
درنده‌خو و ستمگر بود و به مردان و زنان اطرافش نگاهی آلوده به شهوت
داشت. سوئتونیوس در کتاب زندگی قیصرها می‌نویسد: «پسری به
نام اسپوروس را اخته کرد و سعی کرد او را به زن تبدیل کند و با جهیز و تور
عروس و رعایت همه تشریفات با او عروسی کرد و سپس به همراهی
جمعیتی عظیم او را به خانه‌اش برد و با او مانند زن خود رفتار کرد. کسی
لطیفه‌ای نغز در مورد او گفت که هنوز هم بر سر زبان‌هاست به این مضمون
که برای ابنای بشر چه خوب می‌شد اگر پدر نرون نیز چنین همسری
اختیار کرده بود.»
چنان ولخرج بود که خزانه امپراتوری را خالی کرد و خودش و دولت را
به تنگنا انداخت. پس از آن نه‌تنها تصمیم خود به بخشش مالیات رومی‌ها
را تغییر داد که شیره ولایات دیگر را هم کشید و چیزی برای کسی باقی
نگذاشت. به بازیگری و خوانندگی علاقه‌ای شدید داشت و همه را به
زور به تماشای اجراهای خود می‌کشاند. «وقتی در حال آواز خواندن
بود کسی حتی برای ضروری‌ترین کارها اجازه بیرون رفتن از تئاتر را
نداشت. از این‌ رو ادعا می‌شود که در هنگام نمایش او زنان زایمان
می‌کردند و بسیاری که از شنیدن و تشویق کردن خسته می‌شدند چون
درها همگی بسته بود پنهانی از دیوار می‌پریدند یا خود را به مردن
می‌زدند و برای خاکسپاری بیرون‌شان می‌بردند.»