15053
سر کوچه بروند اما من اجازه نمی‌دهم. اینها بچه‌اند و افسردگی
می‌گیرند. والا ما که آدم بزرگیم همین الان توی خانه افسردگی
گرفته‌ایم.»
دختر در یک پنت‌هاوس زندگی می‌کند. او چهار ماه کامل را به خاطر
افزایش آمار مرگ و میر کرونا در خانه گذرانده. خانه‌اش تراسی
بزرگ دارد و وسایل ورزشی و فضای سبز هم که طبیعی است داشته باشد.
به قول خودش آپارتمانش چشم‌انداز 180درجه‌ای به شهر دارد:
«قاعدتاً فشار کمتری را نسبت به دیگران تحمل می‌کنم اما من هم
سختی‌های خودم را دارم؛ همه چیز به امکانات نیست، آدم دوست دارد
آزادانه در شهر رفت و آمد کند.»
اما نظر آرش برخلاف این دختر است: «این آدم‌ها هیچ سختی را تحمل
نمی‌کنند سختی برای ما بدبخت بیچاره‌هاست. آنها اگر مهمان هم
دارند روی همان تراس یا حیاط‌های بزرگ می‌توانند از مهمان‌شان
پذیرایی کنند. برای این آدم‌ها البته قبل از قرنطینه هم خانه فضای
مناسبی بوده. کسی که خانه‌اش استخر دارد واقعاً برایش چه فرقی
می‌کند استخر عمومی شهر باز است یا بسته؟ وقتی در خانه‌اش ویدیو
پروژکتور دارد برایش چه فرقی می‌کند سینما برود یا نرود؟ این آدم‌ها
آن قدر سبک زندگی‌شان متفاوت است که اصلاً مقایسه کردنشان با ما
کار درستی نیست.»