5164
مایه‌های آشناتر و متعارف‌تر. شجریان «هنرمند»ی سنتی بود، یعنی
هنر او به دورانی تعلق داشت که هنوز به چنین استادانی هنرمند
نمی‌گفتند. شاید اگر او در زمان دیگری به دنیا آمده بود باید، مثل
بسیاری از استادان گذشته، در محافلی محدود می‌خواند، نامش
فراموش می‌شد و صدایش نه روی کاست و نوار و لوح فشرده که تنها در
این گنبد دوار می‌ماند، یا مثل همان کاشی‌کاران مسجد شیخ لطف‌الله
حاصل کارش نقش بنایی می‌شد که شاید آن را هم روزی زلزله‌ای یا
حمله مهاجمی از میان می‌برد. اما بخت با ما یار بود و او، در شرایط خاص
تاریخی، موفق شد هنری خاص‌پسند را به میان ما مردم معمولی بیاورد و
گوش ما را برای شنیدن آن بپرورد و باید، یک بار هم که شده، شکرگزار
تکنولوژی باشیم که صدای امثال شجریان را برای ما نگاه می‌دارد. با
این حال، او فریفته امکاناتی که در اختیار داشت نشد، زمام خود را به
دست جریان‌های روزپسند نسپرد و سوار کار خود ماند. آن هم در
روزگاری که آسان‌گیری‌ها و وسوسه‌های زندگی امروزی دام راه
هر هنرمندی است که از استعدادی ذاتی برخوردار باشد اما بخواهد
تنها به مدد آن کار خود را پیش ببرد. با این حال، این استاد موسیقی سنتی،
نه از ضرورت نوآوری غافل بود و نه از مخاطرات آن و کارنامه او
نمودار تلاشی است برای آشتی دادن بخشی از میراث گذشته با
ضروریات زندگی جدید. من چیزی از موسیقی نمی‌دانم، چیزی که