22555
مجتمع دادگاه خانواده در اردبیل راه‌اندازی شد
ناصر عتباتی 21 دی ماه در مراسم راه‌اندازی مجتمع دادگاه خانواده
در شهر اردبیل، اظهار کرد: با تجمیع شعبات دادگاه اعم از اجرای
احکام، واحدهای مصالحه و مشاوره خانواده در کنار ساختمان
دادگستری استان اردبیل مجتمع ویژه خانواده راه‌اندازی شد تا
زمینه مراجعه مناسب و کم دغدغه خانواده‌ها به این مجموعه فراهم آید.
وی تصریح کرد: با تجمیعی که انجام شد در حقیقت نارضایتی‌ها در
ترددهای متراکم به حداقل رسیده و در شرایط کرونا مردم به راحتی
می‌توانند پرونده‌های خود را از طریق این مجتمع پیگیری کرده و در
جریان نتیجه آن قرار گیرند.
رئیس کل دادگستری استان اردبیل گفت: با توجه به اینکه بیش از این
اجرای احکام و واحدهای مصالحه و مشاوره خانواده در
ساختمان‌های پراکنده‌ای قرار داشت، ما تصمیم گرفتیم تا با تمرکز و
تجمیع این مجموعه‌ها در یک مجتمع واحد زمینه ارائه خدمات به
خانواده‌ها و مراجعین را فراهم کنیم.
عتباتی راه‌اندازی این مجموعه را زمینه‌ساز کاهش ترددها و تسهیل
بهتر امور در رسیدگی سریع به پرونده‌ها اعلام کرد و افزود: تلاش
می‌کنیم تا در مجتمع خانواده بهترین خدمات را به خانواده‌ها ارائه
کنیم تا آسیب‌ها و دغدغه‌ها در این حوزه به حداقل برسد.