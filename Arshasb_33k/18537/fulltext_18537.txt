18537
به گزارش ایسنا و به نقل از ورایتی، با آغاز موج سوم شیوع ویروس
کرونا در مالزی،سینماهای این کشور بار دیگر تعطیل می‌شوند.
«سلطان عبدالله» پادشاه مالزی در ساعات اولیه روز سه‌شنبه وضعیت
اضطراری سراسری اعلام کرد که با توجه به وضعیت آمار مبتلایان به
ویروس کرونا می‌تواند تا اول اوت ادامه داشته باشد.
روز گذشته نیز نخست‌وزیر مالزی از اجرای محدودیت‌های رفت و
آمد در پنج ایالت و سه منطقه فدرالی خبر داده بود. به موجب این
محدودیت، رفت و آمدهای داخل ایالتی ممنوع خواهد بود و اغلب
کسب و کارهای غیرضروری درکنار سینماها به مدت 2 هفته تعطیل
خواهند شد.
با کاهش محدودیت‌ها در ماه دسامبر، اخیرا شمار مبتلایان به ویروس
کرونا در این کشور افزایش پیدا کرده است. روز دوشنبه 2232 مورد
جدید ابتلا به ویروس کرونا در مالزی گزارش شد. از زمان شیوع
ویروس کرونا در مالزی حدود 135هزار مبتلا و 550 مورد مرگ بر اثر
ابتلا به این ویروس گزارش شده است.
سینماهای «گلدن اسکرین» و چند مورد از سینماهای زنجیره‌ای این
کشور اعلام کرده‌اند از چهارشنبه تعطیل خواهند شد.
اجرای محدودیت‌های رفت و آمد پیش از این یک ماه، سینماهای
مالزی را تعطیل کرده بود.