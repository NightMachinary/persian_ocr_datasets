21924
لرستان می‌تواند به نماد فعالیت‌های فرهنگی و هنری در کشور مبدل
شود
احمدحسین فتایی در دیدار با مسئولین انجمن‌های فرهنگی و هنری
خرم‌آباد که امروز بیستم اردیبهشت‌ماه در محل اداره ارشاد اسلامی
برگزار شد، اظهار کرد: سال گذشته و در آغاز دوره جدید، یک
برنامه‌ریزی کوتاه، میان و بلندمدت برای توسعه فرهنگی، هنری،
قرآنی و رسانه‌ای استان تدوین شد که بر همین اساس در گام نخست به
بازسازی و توسعه زیرساخت‌های این حوزه پرداختیم که سالیان
متمادی مغفول مانده بود و طی آن تالار شهید آوینی و ساختمان
مجتمع فرهنگی هنری ارشاد خرم‌آباد به‌عنوان اصلی‌ترین مکان
فعالیت‌های این حوزه در مرکز استان در روند تعمیر و تجهیز قرار گرفت
و انشاالله تالار شهید آوینی تا پایان خردادماه به بهره‌برداری خواهد
رسید.
وی ضمن تشکر از نگاه ویژه استاندار لرستان و همچنین ریاست
سازمان مدیریت و برنامه‌ریزی استان به توسعه فضاهای اختصاصی
فرهنگی و هنری، تصریح کرد: موضوع تالار مرکزی خرم‌آباد نیز که
مدت‌ها از دستورکار خارج شده بود با عنایت وزیر و موافقت‌های
استانی در سال جاری مجدداً در لیست پروژه‌های استان قرار گرفت که
یک گام مهم در راستای توسعه فرهنگی و هنری استان است.