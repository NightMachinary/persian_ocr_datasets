16319
این دلیل که اگر این شخصیت داستانی تنهایی‌اش مخصوص خودش
نباشد شبیه همه آنهایی می‌شود که تا پیش از این دیده‌ایم و اگر شبیه آنها
شود، دیگر نمی‌تواند یک شخصیت داستانی به‌ حساب بیاید و کسی
حوصله نمی‌کند او را با دقت پی بگیرد و بررسی کند. پس هر نویسنده‌ای
به تعداد جهان‌های ذهنی که دارد می‌تواند شخصیت خلق کند و اتفاقاً
این جهان‌های ذهنی گسترده و وسیع نیست و معمولاً شخصیت‌های یک
نویسنده به یک معنا تکرار خودش و تجربه‌هایش هستند و بسیار سخت
است که نویسنده‌ای شخصیت‌های زیادی را خلق کند.
تنهایی و مرگ مثل دو مفهوم ازلی ابدی همیشه با ما زیست می‌کنند و کنار
ما هستند. شما در تنهایی خودتان به مرگ فکر می‌کنید و چه آرزو و
خواسته‌ای در برابرش دارید؟
جوان‌تر که بودیم ختم پدربزرگ‌ها می‌رفتیم و بعدتر ختم پدرهای
رفقای‌مان و امروز آرام‌آرام به ختم خود رفقا می‌رویم. راستش دلم
می‌خواهد همین جا کار تمام شود تا حداقل دیگر به ختم فرزندان
رفقایم نروم و در همین نسل خودم بمیرم و به نسل بعد نروم.
شاید این سؤال، سؤال مبارک و مناسبی نباشد اما می‌توانم بپرسم دوست
دارید لحظه مرگ‌تان چطور و در چه شرایطی اتفاق بیفتد؟
نه اتفاقاً سؤال خوبی است که تا امروز در برابرش قرار نگرفته‌ بودم.
دوست دارم لحظه پایانی‌ام ناگهانی باشد و مرگم به ناگهان رخ بدهد.