20916
فراخوان برای تظاهرات امروز در بیروت همزمان با جلسه دولت 
به گزارش ایسنا، به نقل از شبکه الحره، فعالان لبنانی از مردم خواستند تا در
تظاهرات بعد از ظهر امروز در میدان ریاض الصلح در مرکز بیروت
شرکت کنند.
طبق این گزارش، تظاهرات امروز قرار است همزمان با نشست احتمالی
کابینه برگزار شود.
لبنان شامگاه یکشنبه نیز شاهد درگیری‌ها بین معترضان و
تظاهرکنندگان خشمگین و نیروهای امنیتی در مرکز بیروت بود.
طبق گزارش خبرگزاری ملی لبنان، درگیری‌های شدیدی بین
نیروهای امنیتی و تظاهرکنندگان در اطراف ساختمان پارلمان لبنان
درگرفت.
این خبرگزاری افزود: تظاهرکنندگان به نیروهای امنیتی سنگ
پرتاب‌ کردند، نیروهای امنیتی نیز از گاز اشک‌آور برای متفرق کردن
تظاهرکنندگان استفاده کردند.
این درحالی است که سریال استعفاها در لبنان همچنان ادامه دارد و شبکه
خبری اسکای نیوز از استعفای منال عبدالصمد، وزیر اطلاع رسانی
لبنان خبر داد.
رادیو صدای لبنان نیز گزارش داد که دمیانوس قطار وزیر محیط
زیست لبنان استعفا کرده است.