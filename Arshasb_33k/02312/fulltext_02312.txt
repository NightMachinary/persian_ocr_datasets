2312
ادامه فیلم‌برداری قسمت جدید «پارک ژوراسیک»
به گزارش ایسنا به نقل از ورایتی، کمپانی یونیورسال با تکذیت توقف
ساخت این پروژه سینمایی به دلیل ابتلای چند نفر از عوامل فیلم به
ویروس کرونا، در بیانیه‌ای اعلام کرد هرگونه گزارشی درباره
توقف تولید فیلم «دنیای ژوراسیک: قلمرو» بی‌اساس است و هم‌اکنون
حدود یک هفته از آغاز فیلم‌برداری مجدد فیلم می‌گذرد.
فیلم «دنیای ژوراسیک: قلمرو» در حالی که چهار هفته از مجموع 20
هفته فیلم‌برداری آن طی شده بود به دلیل شیوع ویروس کرونا متوقف
شد و کمپانی یونیورسال در اواسط ماه ژوئن اعلام کرد با اجرای
پروتکل‌های بهداشتی در استودیو پاینوود که هزینه‌ای حدود پنج
میلیون دلار در برداشته آماده از سرگیری فیلم‌برداری این پروژه
سینمایی است.
«دنیای ژوراسیک: قلمرو» ششمین فیلم در مجموعه فیلم 27 ساله «پارک
ژوراسیک» است که «کالین ترورو» کارگردانی آن را برعهده دارد و
«کریس پرت» در کنار «برایان دالاس هاوارد»، «سم نیل»، «لارا
درن»، «جف گلدبلوم» و «جاستیس اسمیت» در این فیلم بازی
کرده‌اند.
فیلم جدید «دنیای ژوراسیک» قرار است کمتر از یک سال دیگر در
تاریخ 11 ژوئن 2021 در سینماها اکران شود.