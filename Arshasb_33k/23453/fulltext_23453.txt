23453
کاملاً در اختیار ارتش عراق قرار دهند، شدیداً به مقابله با آنان
پرداختند، بار دیگر خود را آماده تسخیر خرمشهر می‌سازند. شکی
نیست که نبرد خرمشهر نبردی خونین و طولانی خواهد بود. سفرای
خارجی مدت‌هاست که درمورد شکست عراق کوچک‌ترین تردید به
خود راه نمی‌دهند. به همین دلیل نیز نتایج این نبرد بسیار تعیین‌کننده
می‌باشد.»
همچنین، رادیو صدای آمریکا نیز به نقل از یکی از خبرنگاران
خبرگزاری فرانسه که از جبهه عراقی‌ها دیدن کرده است، گفت: «بیشتر
افراد عراقی در جنوب جبهه عقب‌نشینی کرده و به‌سوی مرز
بازگشته‌اند، اما عراق به تقویت کلی نیروهایش در خرمشهر ادامه
می‌دهد و خرمشهر به‌زودی صحنه نبردی عظیم خواهد شد.»
در تحلیل موضع کشورهای غربی درباره جنگ عراق و ایران و
تحولات اخیر جبهه‌های جنگ، رادیو حزب کتائب لبنان گفت
مقامات اروپای غربی که نگرانی خود را حتی از جزئی‌ترین پیروزی
نیروهای ایران پنهان نمی‌کنند، هرگز نمی‌خواهند عراق از این جنگ
مغلوب و شکست‌خورده خارج شود. روزنامه کریستین ساینس
مانیتور و رادیو بی‌بی‌سی نیز احتمال ورود نیروهای ایران به داخل
خاک عراق و دخالت ایران در امور داخلی کشورهای منطقه را عامل
نگرانی کشورهای عرب منطقه اعلام کردند. همچنین، روزنامه تایمز