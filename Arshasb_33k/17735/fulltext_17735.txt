17735
راحت نیست 
به گزارش ایسنا، بهنام سراج در نشست خبری پیش از دیدار تیمش مقابل
نساجی مازندران اظهار کرد: باتوجه به شرایط تیم‌مان و شکست هفته
گذشته مقابل تراکتورسازی سعی کردیم بچه‌های‌مان را از نظر روانی
آماده بازی کنیم. تمرینات مرتبی داشتیم و همه بازیکنان‌مان را به جز
مهدی حنفی که مقداری مصدومیت دارد و شرایط بازی را ندارد، در
اختیار داریم و سعی‌ می‌کنیم برای گرفتن سه امتیاز از تمام توان‌مان
استفاده کنیم. اگر می‌خواهیم در کورس سهمیه آسیایی بمانیم حتما
باید سه امتیاز را کسب کنیم و این بازی برای‌مان حکم فینال دارد.
بازیکنان‌مان قول داده‌اند و تمام تلاششان را خواهند کرد که بتوانیم
دست پر از زمین خارج شویم.
او درباره وضعیت پیش آمده در بین تیم‌های لیگ برتر گفت: من از
فدراسیون درخواست و خواهش دارم که تکلیف این بازی‌ها روشن
شود و در ادامه برنامه برگزاری مسابقات را بدهند. به هر حال دو تیمی که با
مشکل کرونا مواجه شده‌اند، برنامه‌شان باید با دیگر تیم‌های مدعی
کسب سهمیه آسیایی متناسب باشد. این‌که بازیشان عقب بی‌افتد و بعد از
همه بازی کنند اجحاف در حق بقیه تیم‌ها باشد. فدراسیون باید یک هفته به
همه تیم‌ها استراحت بدهد و پس از این‌که تکلیف استقلال و فولاد را
مشخص کردند، بازی‌ها را همزمان باهم برگزار کند.