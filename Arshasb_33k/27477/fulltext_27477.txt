27477
وزارت دادگستری آمریکا: قطر و روسیه با رشوه میزبان جام جهانی
شدند
به گزارش ایسنا به نقل از ساکرنت، جام جهانی فوتبال روسیه در سال
2018 برگزار شد و در سال 2022 نیز کشور قطر میزبانی این رویداد را بر
عهده دارد.
وزارت دادگستری ایالات متحده بعد از مدت‌ها تحقیق و بررسی اعلام
کرد مسوولان پیشین فیفا با دریافت رشوه به این دو کشور برای میزبانی
جام جهانی فوتبال رای دادند.
بر اساس یافته‌های منتشر شده، جک ورنر از اعضای عالی رتبه پیشین فیفا 5
میلیون دلار از بخش‌های مختلف در روسیه دریافت کرد و از طریق
کمپانی‌های مختلف آن را به حساب بانکی خود در کشورش واریز
کرد. هم‌چنین رافائل سالگویرو، مسوول گواتمالایی که در سال
2016 از اتهام پولشویی تبرئه شد نیز یک میلیون دلار رشوه دریافت
کرده است تا در پروسه میزبانی جام جهانی به روسیه رای بدهد.
درباره جام جهانی قطر نیز وزارت دادگستری ایالات متحده اعلام
کرد نیکولاس لیوس، رییس پیشین کنفدراسیون فوتبال آمریکای
جنوبی که سال قبل در سن 90 سالگی درگذشت و ریکاردو تکسیرا،
رییس فدراسیون فوتبال برزیل رشوه دریافت کردند تا زمینه
میزبانی قطر در جام جهانی 2022 را با حمایت از این کشور فراهم کنند.