4816
امسال 72 پروژه ملی و تأثیرگذار در پیوست بودجه همدان داریم
سیدسعید شاهرخی پنج شنبه 22 خردادماه در آیین افتتاحیه دو استخر
بزرگ دانش آموزی ناحیه یک و دو همدان با حضور وزیر آموزش و
پرورش، ضمن تشکر از نگاه بلند دولت تدبیر و امید به استان همدان
اظهار کرد: اقدامات انجام شده در استان همدان از ظرفیت های بزرگ
این استان و توجه دولتمردان نشأت گرفته است.
وی افزود: کشور ایران تحت شدیدترین تحریم های آمریکا است و
محدودیت های شدید مالی دارد اما با وجود این شرایط امسال 72
پروژه ملی و تأثیرگذار که قادر است در استان حرکت ایجاد کند را در
پیوست بودجه همدان داریم.
استاندار همدان با بیان اینکه با توجه به شروع قوی مجمع نمایندگان
در دوره یازدهم این 72 پروژه از طرح های خوب کشوری است،
اضافه کرد: در سال جاری دو سد نعمت آباد و شنجور رزن استان همدان
افتتاح می شوند و در ادامه سد گرین نهاوند تکمیل خواهد شد.
وی با بیان اینکه توجه به استان همدان، پیگیری های انجام شده و تلاش
نمایندگان برای اجرای پروژه ها در وضعیت مطلوبی قرار داده است،
خاطرنشان کرد: بیش از 2044 پروژه استانی در دست اقدام و برنامه
ریزی است که همه طرح ها بسیار قابل قبول هستند و باید برای بهره
برداری آنها تلاش حداکثری به کار گرفته شود.