21861
لاوروف: غرب از موفقیت روسیه به عنوان یک قدرت مستقل ترسید
به گزارش ایسنا، به نقل از خبرگزاری تاس، زمانی که از سرگئی
لاوروف در مورد مهم‌ترین وقایع سال‌های اخیر پرسیده شد، وی
تشریح کرد: آگاهی غرب از اینکه روسیه یک قدرت مستقل است، تأثیر
تجمعی داشته است. روسیه همیشه منافع ملی خود را در اولویت قرار
می‌دهد.
وزیر خارجه روسیه افزود: این کشور همواره آماده است تا آن‌ها را با
منافع ملی هر کشور دیگری، مطابق با قوانین بین‌المللی، صادقانه و به
طور برابر هماهنگی دهد اما هرگز تحت نفوذ کامل کشورهای دیگر
قرار نمی‌گیرد. این مهم‌ترین چیزی است که برای سیاست خارجی
روسیه و فضای رسانه‌ای که روابط بین روسیه و غرب را در طول 15 سال
گذشته پوشش داده، اتفاق افتاده است.
این دیپلمات ارشد تأکید کرد: اما هنوز خیلی مانده تا این فرآیند تمام
شود، مسکو از بیرون با مخالفت بی‌امان مواجه است. کشورهای غربی
از تلاش‌های خود برای محروم کردن روسیه از حق تعیین آینده خود
دست نکشیده‌اند و در حال تلاش برای پیشبرد سناریوهای متعدد برای
تغییر نظام هستند. هر تلاشی برای خرابکاری در سیاست خارجی
روسیه، حتی در مناطق همسایه ما، انجام می‌شود و از هرگونه نتیجه
مثبت جلوگیری می‌کند. ما این‌ موارد را واقعیت زندگی تلقی می‌کنیم.