1180
آژانس آمریکایی به دورنمای تقاضا برای نفت بدبین شد
به گزارش ایسنا، اداره اطلاعات انرژی آمریکا در جدیدترین
گزارش دورنمای کوتاه مدت انرژی، پیش بینی کرد تقاضای چین
برای نفت در سال میلادی آینده یک میلیون بشکه در روز رشد می کند که
کمتر از 1.5 میلیون بشکه در روز پیش بینی ماه گذشته این آژانس است.
طبق گزارش اداره اطلاعات انرژی آمریکا، تقاضای جهانی برای نفت
در اوت به میزان یک میلیون بشکه در روز رشد کرد که کندترین رشد
ماهانه از زمان آغاز بهبود تقاضا پس از وضع قرنطینه مقابله با ویروس
کرونا در ماه مه بود. همچنین در اوت برای نخستین بار روند رشد عرضه
جهانی از رشد تقاضای جهانی برای نفت فراتر رفت.
با وجود روند متفاوت رشد تولید و مصرف جهانی نفت در اوت، اداره
اطلاعات انرژی آمریکا پیش بینی کرد روند توازن میان عرضه و تقاضا
در بازار نفت تا پایان سال 2020 در نتیجه تداوم روند احیای تقاضا،
محدودیت عرضه اوپک پلاس و کاهش تولید ناشی از قیمت پایین در
آمریکا، نزدیکتر خواهد شد.
طبق پیش بینی اداره اطلاعات انرژی آمریکا، تولید نفت آمریکا در
سال 2020 به 11.38 میلیون بشکه در روز می رسد که 120 هزار بشکه در
روز بالاتر از برآورد ماه گذشته این آژانس است اما پیش بینی می شود
تولید در سال 2021 به 11.08 میلیون بشکه در روز کاهش پیدا کند.