16635
رییس جمهور گفت: الان ما در کشورهای همسایه خودمان
پول‌هایی داریم که بر آن قفل زده‌اند و پول ما را به خودمان تحویل
نمی‌دهند. چرا که آمریکا تهدیدشان کرده است. شما در تاریخ هم
نمی‌توانید چنین چیزی را ببینید که یک کشوری برای خرید داروها با
پول خودش هم نتواند کاری کند و پول او را به خودش تحویل ندهند.
وی ادامه داد: مردم ما بدانند برای سلامت‌شان راه، تعطیل کار نیست.
کسی نگوید بازار را قفل بزنید برای سلامت مردم، مدارس و دانشگاه‌ها
را قفل بزنید برای سلامت بچه‌ها. تعطیلی راه مقابله با کرونا نیست.
روحانی تاکید کرد: امسال هم می‌تواند سال خوبی باشد وقتی که ما با
مراقبت‌های بهداشتی در برابر آنفلوانزا و کرونا توامان مقاومت کنیم
و نیز می‌تواند سال بدی باشد که هم کرونا و هم آنفلوانزا بر سرمان آوار
شود. پس این خود ما هستیم که یا پروتکل‌ها را رعایت می‌کنیم یا اینکه
به شکل دیگری پیش می‌رویم.
رییس جمهور با بیان اینکه دولت برای تهیه واکسن آنفلوانزا اقدامات
لازم را انجام داده است، تاکید کرد: البته مردم ما بدانند که مهمتر از
واکسن، رعایت اصول بهداشتی است که می‌تواند ما را از این بیماری
سلامت نگه دارد و گرنه واکسن مشخص نیست که برای چند ماه بدن را
بیمه می‌کند. حتی این امکان نیز وجود دارد که آنفلوآنزایی که امسال
بیاید با نوع قبلی متفاوت باشد و این واکسن تاثیر کمتری بر آن بگذارد.