2076
اخباری از تهدید شدن سایت رآکتور هسته‌ای کره‌شمالی در سیل اخیر
به گزارش ایسنا، به نقل از خبرگزاری رویترز، تحلیلگران وبسایت «38
نورث» که بر کره‌شمالی نظارت دارد، اعلام کرد تصاویر ماهواره‌ای
از 6 تا 11 اوت نشان می‌دهند که سیستم‌های خنک‌کننده رآکتور
هسته‌ای مرکز تحقیقات عملی هسته‌ای یونگبیون در برابر تحولات
آب و هوایی شدید آسیب‌پذیر هستند.
شبه جزیره کره تحت تاثیر یکی از طولانی‌ترین دوره‌های بارش در
تاریخ اخیر قرار گرفت که با سیل و رانش زمین همراه شد و تلفات جانی و
مالی هم در کره‌شمالی و هم در کره‌جنوبی به بار آورد.
تاسیسات هسته‌ای یونگبیون که شامل رآکتورهای اتمی،
تجهیزات بازپردازش سوخت و وسایل غنی‌سازی اورانیوم است و
گمان می‌رود در برنامه تسلیحات هسته‌ای این کشور مورد استفاده
قرار گیرد، در حاشیه رودخانه کوریونگ و 100 کیلومتری شمال
پیونگ‌یانگ قرار دارد.
اندیشکده 38 نورث گزارش داد، این رآکتور 5 مگاواتی که گمان
می‌رود برای تولید پلوتونیوم با درصد مناسب ساخت تسلیحات
استفاده شود، مدتی است که به نظر می‌رسد کار نمی‌کند و رآکتور آب
سبک آزمایشگاهی هنوز به روز نشده است اما چنین سیلی در آینده
احتمالا موجب تعطیلی آن خواهد شد.