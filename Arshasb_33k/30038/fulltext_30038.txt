30038
 کارکرد موجودات زنده میکروسکوپی در پاکسازی محیط
به گزارش ایسنا، آلودگی فلزهای سنگین، یکی از بزرگ‌ترین
مشکلات زیست‌محیطی در قرن بیست و یکم است. فعالیت‌های انسانی
ازجمله استخراج از معادن، تولیدهای شیمیایی، کشاورزی، پساب
بیمارستان‌ها، زباله‌های الکترونیکی و مواردی نظیر این‌ها، باعث
انباشتگی بیش‌ازحد فلزهای سنگین در محیط زیست می‌شوند.
فلزهای سنگین این توانایی را دارند که به‌تدریج در خاک و آب‌های
زیرزمینی یا سطحی حل شوند.
این فلزها با ورود به محیط، وارد چرخه‌ای می‌شوند که طی آن بین محیط و
موجودات زنده مورد تبادل قرار می‌گیرند و اثرهای سمی بر این
موجودات می‌گذارند. صدمه‌هایی که فلزهای سنگین به محیط
زیست و سلامت انسان وارد می‌کنند، لزوم حذف این آلاینده‌ها را
دوچندان می‌کند.
روش‌های مرسوم برای بازیافت فلزها از محیط شامل فرآیندهای
پیرومتالورژی، هیدرومتالورژی و یا ترکیبی از هر دو هستند.
مصرف بسیار زیاد انرژی، شرایط عملیاتی سخت، قیمت بالا، بازدهی
پایین و آلودگی‌های ثانویه خطرناک ناشی از استفاده از فرایندهای
پیرومتالورژی و هیدرومتالورژی، فرآیند بازیافت را به سمت
روش‌های زیستی هدایت کرده است.