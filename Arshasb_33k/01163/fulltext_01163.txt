1163
ملی می‌داند. امیرهوشنگ ابتهاج (سایه) بارها از آواز او تمجید کرده و
در جایی گفته است: «بعضی از تکه‌های آوازی شجریان شاهکار بود.
اگر حافظ بود، پا می‌شد او را غرق در بوسه می‌کرد؛ آنجایی که می‌گوید
مفلسانیم و هوای می‌ و مطرب داریم...»
داریوش پیرنیاکان بیش از 25‌سال در اجراهای مختلف با شجریان
همکاری داشته و حرف‌ها و خاطرات زیادی از او دارد. آنها هفت آلبوم
مشترک به نام‌های آسمان عشق، سرو چمان، پیام نسیم، دل مجنون، یاد
ایام، رسوای دل و آرام جان را با هم به انجام رساندند. اگرچه پیش از
انقلاب در مرکز حفظ و اشاعه موسیقی یکدیگر را می‌شناختند اما
همکاری و رفاقت نزدیک‌شان از‌ سال 58 و برگزاری کنسرت انتظار
آغاز شده است. «به اعتقاد من و بر اساس تخصص و تجربه‌هایم در موسیقی
می‌گویم شجریان تکرارنشدنی است اما وقتی این حرف‌ها را در
مصاحبه‌هایم گفتم، مورد انتقاد برخی دوستداران هنرمندان دیگر
قرار گرفتم و حتی بر من تاختند. در اینستاگرام برایم ناسزا نوشتند،
چون می‌گفتم دیگر مثل شجریان به وجود نمی‌آید. من نظرم را بر اساس
دلایلی گفتم، اگر کسی نظر دیگری دارد، می‌تواند با دلیل حرف خود را
بزند. شجریان قله‌ای را در آواز به وجود آورد و هیچ قله دیگری در آواز
بالاتر از آن نخواهد آمد. حالا شاید قله‌های دیگری در کنار آن به وجود
بیاید، مثل قله‌ای که حافظ بعد از سعدی در ادبیات ایجاد کرد.»