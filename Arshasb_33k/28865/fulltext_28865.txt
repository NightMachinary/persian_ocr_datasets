28865
سید محمد پولادگر در گفتگو با ایسنا، درباره زمان از سرگیری اردوی
ملی پوشان تکواندو پس از تعطیلی چند ماهه به دلیل شیوع ویروس
کرونا، اظهار کرد: با توجه به شیوع ویروس کرونا و از آنجا که
تکواندو رشته ای خاص است و بچه ها بصورت رو در رو با هم مبارزه می
کنند، هنوز مجوز از سرگیری تمریناتمان را نگرفته ایم و همه چیز به
تعطیلی کشیده شده است. منتظر مجوز از سرگیری اردوهایمان هستیم
و امیدوارم هر چه زودتر شاهد آغاز تمرینات و مسابقات باشیم.
رییس فدراسیون تکواندو افزود: با آغاز فعالیت رشته هایی مثل
تکواندو، کشتی و کاراته هنوز موافقت نشده و امیدوارم هر چه
زودتر تکواندو مجوزهای لازم برای برگزاری اردوهای متمرکز را
دریافت کند. ما هم درخواست داریم با آغاز اردوی تکواندوکاران
موافقت شود و قطعا تمهیدات لازم برای جلوگیری از بروز مشکل
اندیشیده خواهد شد.
وی با تاکید بر اهمیت حضور تکواندوکاران و مخصوصا نفرات
المپیکی در اردوها و تمرین زیر نظر کادر فنی تیم ملی، گفت: بچه ها چند
ماهی است با توجه به وضعیت بوجود آمده بصورت انفرادی و در خارج
از محل اردوها، تمریناتشان را پیگیری می کنند اما تمرین بصورت
انفرادی با تمرین در اردو تفاوت زیادی دارد و می تواند بر آمادگی
روحی و بدنی آن ها تاثیرگذار باشد.