16316
متن این پرسش و پاسخ که در روزنامه ایران به چاپ رسیده است، در
ادامه می‌آید:
اصولاً تنهایی برای شما، به‌عنوان یک نویسنده و به شکل مجردش چه
تعریفی دارد؟
‌در فضای حرفه‌ای و اتفاقاً غیر مجرد من در یک تناقض عجیب حرفه‌ای به
سر می‌برم و گمان نمی‌کنم هیچ نویسنده دیگری خارج از این تناقض
زندگی کند. از سویی برای نوشتن، نیاز به تنهایی مطلق دارم و از سویی
دیگر برای یافتن تجربه نوشتن نیاز به فرار از تنهایی دارم. به گمان من این
دو شخصیت در هر نویسنده‌ای همیشه مشغول جنگ و جدال هستند.
‌مارگریت دوراس در کتاب «نوشتن همین و تمام» از تفاوت عزلت و
تنهایی حرف می‌زند. برای شما این دو مفهوم چه اشتراک یا تفاوت‌هایی
دارند؟
تنها به دنیا می‌آییم، بزرگ‌تر می‌شویم و احساس می‌کنیم باید با همه
عالم پیوند بخوریم و بعدتر در تنهایی خود دق می‌کنیم و می‌میریم. به
عقیده من آنجا که مفهوم مجرد معنا پیدا می‌کند، مرگ است و به نظر من
انسان‌ها می‌میرند پیش از آن که مرده باشند و آرام‌آرام می‌فهمیم که در
اندیشه، شعر، داستان و ... هم تنها هستیم. این تصور با تصویری که در
جوانی از فکر، حرف و اثر داریم کاملاً متفاوت است و تصویری کاملاً
جدید است.