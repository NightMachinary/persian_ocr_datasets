15084
دلیل نگاه مسی به آسمان پس از گلزنی چیست؟
به گزارش ایسنا و با نقل از بی ساکر، خوشحالی‌های پس از گل لیونل مسی
متفاوت است. یکی از خاص‌ترین آن‌ها نمایش پیراهنش در سانتیاگو
برنابئو بود که به یک نماد در جهان فوتبال تبدیل شد. با این حال همیشه
هنگام بازگشت به میانه میدان یک حرکت را تکرار می‌کند. مهاجم
بارسلونا به آسمان نگاه می‌کند و انگشتانش به آسمان اشاره دارند. پشت
این داستان مادربزرگ مادری مهاجم آرژانتینی قرار دارد که سلیا نام
داشت. مسی در 10 سالگی مادربزرگش را از دست داد که اتفاق تلخ و
دردناکی برایش محسوب می‌شد.
مادربزرگش اولین کسی بود که او را به یک زمین فوتبال برد. در آن زمان
لئو تنها چهار سال داشت. مسی درباره آن روز می‌گوید: مادربزرگم به
آن‌ها گفت به مسی بازی بدهید اما آن ها گفتند نه، خیلی کوچک است.
مادربزرگم دوباره از آن‌ها درخواست کرد و گفت که او می‌تواند
نتیجه را به نفع تیم کند. آن‌ها شروع به بحث می‌کنند. چند جمله رد و بدل
می‌شود و در نهایت من را به میدان می‌فرستند و در آن بازی دو گل به ثمر
می‌رسانم.
مادربزرگش کسی بود که ستاره آرژانتینی را با زمین فوتبال
گراندولی آشنا کرد. او توانست سالوادور ریکاردو آپاریسیو را
راضی کند تا مسی را به میدان بفرستد.