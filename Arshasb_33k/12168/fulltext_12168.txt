12168
جذب 30 هزار خیر مدرسه‌ساز
به گزارش ایسنا، مهراله رخشانی‌مهر در اولین سالروز درگذشت
مرحوم محمدرضا حافظی، خیر عرصه مدرسه‌سازی ضمن
گرامیداشت یاد و خاطره وی گفت: نام دکتر حافظی با جامعه خیرین
مدرسه‌ساز عجین شده است. از سال 1377 که هسته اولیه این نهاد مردمی
شکل گرفت از همان ابتدا دکتر حافظی در تاسیس این نهاد نقش محوری
و کلیدی داشت.
وی افزود: او متاثر از غم از دست دادن فرزند برومند خود در سال 74 که
شاید امتحان الهی بوده است، چهار سال بعد سنگ بنای احداث یک
دبیرستان پسرانه در شهر بروجرد را بنا نهاد، به قول خودش او اگرچه یک
فرزند از دست داد اما با احداث مدرسه صدها فرزند به دست آورد.
رئیس سازمان نوسازی، توسعه و تجهیز مدارس کشور با بیان اینکه
احساس مسئولیت و درد مندی دکتر حافظی موجب شد که او به ساخت
یک مدرسه بسنده نکند گفت: گویی وی راه را پیدا کرده بود. او همزمان با
افزایش نیازهای کشور به مدارس جدید، در کنار آموزش و پرورش
و سازمان نوسازی مدارس اقدام به تأسیس نهاد مردمی خیرین
مدرسه‌ساز کرد و برای نخستین بار در سطح کشور جامعه خیرین مدرسه
ساز را شکل داد که تشکیل این نهاد مقدس، مدرسه‌سازی را دستخوش
تغییر و تحول جدی کرد.