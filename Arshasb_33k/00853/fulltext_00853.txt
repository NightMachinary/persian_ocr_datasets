853
توسعه ورزش همگانی 
به گزارش ایسنا، محسن حاجی میرزایی در شانزدهمین برنامه از سلسله
نشست‌های گفتگوی هفته که باهدف ایجاد ارتباط و تعامل دوسویه
بین وزارت آموزش‌وپرورش و دستگاه‌های مختلف کشور و با
موضوع گفتگو بر محور تحول با حضور مسعود سلطانی فر، وزیر
ورزش و جوانان، اعضای شورای معاونان، مدیران کل
آموزش‌وپرورش استان‌ها و روسای 760 منطقه آموزش‌وپرورش
کشور به‌صورت ویدئوکنفرانس و از طریق شبکه آموزشی
دانش‌آموز (شاد) برگزار شد، بابیان اینکه اقتضای تخصصی شدن
امور این بوده است که کارها را تقسیم‌بندی کنند و به دستگاه‌ها
بسپارند، اظهار کرد: یکی از مأموریت‌های هر مدیر برقراری
هماهنگی بین اجزای تفکیک‌شده از یکدیگر است تا محصول حرکت
آنان محصول هماهنگی باشد و یکی از چالش‌های مهم جامعه ناکامی در
این هماهنگی‌ها است.
وزیر آموزش‌وپرورش عنوان کرد: وزارت ورزش و جوانان و
آموزش‌وپرورش حوزه‌های مشترکی برای همکاری دارند و
الگویی که برای این همکاری مطرح است هم‌راستا و هم‌جهت کردن
مأموریت‌ها است تا محصول عملکرد دو دستگاه، اهداف را بهتر از پیش
محقق کند.