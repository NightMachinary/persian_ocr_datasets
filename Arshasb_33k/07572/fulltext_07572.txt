7572
برگزاری برنامه‌های ایام فاطمیه به صورت «هر خانه یک بیت‌الزهرا»
خدابخش مرادی‌نافچی ظهر امروز (23 دی‌ماه) در جلسه شورای
اطلاع‌رسانی استان، با اشاره به اقدامات انجام ‌شده برای پیشگیری از
شیوع کرونا در استان، اظهار کرد: در این راستا در استان
محدودیت‌های تردد و فعالیت، طرح شهید قاسم سلیمانی، ساماندهی
خدمت‌رسانی به سالمندان و ... انجام شد و این اقدامات در کنار رعایت
پروتکل‌های بهداشتی توسط مردم و تلاش شبانه‌روزی کادر درمان
استان صورت گرفت.
وی افزود: در حال حاضر به جز یک شهرستان که در وضعیت نارنجی
است، هفت شهرستان دیگر در وضعیت زرد قرار دارد. باید بپذیریم
تغییر وضعیت به سرعت اتفاق می‌افتد، به همین دلیل ضرورت جامعه
رعایت دقیق پروتکل‌ها و فاصله اجتماعی در همه عناصر و اجزای جامعه
است.
این مسئول ادامه داد: بر اساس اعلام قرارگاه ملی کرونا، برگزاری همه
تجمعات در وضعیت زرد، نارنجی و قرمز ممنوع است و انتظار می‌رود
تاکید و رویکرد برنامه‌ها در فضای مجازی باشد و در جلسات ستادی
برنامه‌ها برای مناسبت‌های مختلف پیش‌ رو هم اعلام شده که رویکرد
اجرای برنامه‌ها مجازی بوده و برنامه‌های شهادت حضرت فاطمه به
صورت مجازی و به صورت «هر خانه یک بیت‌الزهرا» باشد.