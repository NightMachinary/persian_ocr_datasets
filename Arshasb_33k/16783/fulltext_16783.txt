16783
روسیه و چین در برابر توطئه آمریکا ایستادگی کنند/ما به آینده
امیدواریم 
به گزارش ایسنا،‌ حجت‌الاسلام والمسلمین حسن روحانی صبح
امروز در جلسه هیات دولت با اشاره به کرونا، بیان اینکه ما راهی نداریم
جز اینکه سبک زندگی را عوض کنیم، گفت: تا زمانی که این ویروس
وجود دارد و دنیا به واکسن مطمئنی دست پیدا کند، راه دومی برای ما
وجود ندارد. بازگشایی‌ها باید به تدریج ادامه پیدا کند. در این هفته و
هفته آینده بازگشایی‌هایی داریم اما بازگشایی ها باید قدم به قدم و با
احتیاط انجام شود.
وی تاکید کرد: با این حال راه حل اصلی تغییر سبک زندگی است. در
آداب و رسوم، مراسم‌ها، معاشرت‌ها و برخوردها همه جا باید مراعات
کنیم و سبک زندگی را برای مدتی تغییر دهیم. ممکن است ماه‌ها خروج
از این شرایط زمان ببرد.
رییس جمهور با اشاره به اعمال تحریم‌های ظالمانه آمریکا علیه
کشورمان، اظهار کرد: از سال 97 در یک شرایط ویژه‌ای هستیم و اواخر
سال 98 هم ویروس کرونا شرایط ما را دشوارتر کرد. همه باید بدانند در
چه شرایطی ما کشور را اداره می‌کنیم. 14 ماه از دولت باقی مانده و ما همه
توان خود را برای حل مشکلات مردم، تأمین رفاه مردم و تکمیل
طرح‌ها به کار می‌گیریم.