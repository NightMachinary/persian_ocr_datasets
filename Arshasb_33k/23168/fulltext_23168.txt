23168
مراسم‌های مرگبار در اردبیل زیرزمینی شده است
در مدتی که از ورود ویروس کرونا به ایران میگذرد هر روز شاهد چهره
جدیدی از این ویروس و رقص آن در معابر شهری هستیم .
وقتی با مردم صحبت می کنیم در کلام اکثر آنها ترس از ابتلا به کرونا
ویروس وجود دارد، اما با این وجود علاقه یا رغبت زیادی به رعایت
فاصله اجتماعی یا گذشتن از برخی خواسته‌های شخصی خود ندارند و
ترجیح می‌دهند مراسم عزا و عروسی خود را برگزار کنند، آن هم در
شرایطی که این مراسم‌ها یکی از جاهایی است که بیشتر افراد در آنها
مبتلا می‌شوند، ولی بخاطر برخی بدعت‌ها و عرف غلطی که نکند
دیگران بگویند فلانی برای اقوام خود مراسم نگرفت و یا هر آدمی در
طول عمرش یکبار مراسم عروسی میگیرد از خواسته خود نمی‌گذرند و
مراسم‌های مرگباری را برای خود و اقوام خود تدارک می‌بینند.
همین تدارکات عزا و عروسی در روزهای اخیر استان اردبیل را به
شرایط هشدار و قرمز کشانده و دوباره باعث فعال شدن 9 بخش کرونا در
مراکز درمانی و بیمارستان‌های استان اردبیل شده است.
بهروز ندایی معاون استاندار اردبیل در جلسه بررسی ظرفیتهای بسیج
استان در پیشگیری و مقابله با ویروس کرونا، افزایش مبتلایان و
فوتی‌های کرونا را نگران کننده دانست و گفت: مردم باید پروتکلهای
بهداشتی را رعایت و حساسیت بیشتری نسبت به آن بخرج دهند.