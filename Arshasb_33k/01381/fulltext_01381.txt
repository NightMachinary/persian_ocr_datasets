1381
ابتکار عمل حل بحران لیبی روی میز پارلمان مستقر در طرابلس
به گزارش ایسنا، به نوشته روزنامه القدس العربی، اسعد الشرتاع،
سخنگوی پارلمان لیبی در کنفرانسی خبری گفت که پیش‌نویس این
ابتکار عمل ملی که از سوی پارلمان مطرح شده است، برای تحقق
چندین هدف از جمله توقف جنگ و توانمندسازی دستگاه‌های
دولت برای بسط سیطره خود بر تمامی خاک لیبی، حفظ روند قانون اساسی
و دموکراتیک، پایان دادن به مراحل انتقالی و یکپارچه‌سازی
نهادهای دولت و دست آخر تحقق ثبات در جامعه است.
الشرتاع خاطرنشان کرد، طرح ابتکار عمل بر مبنای چندین اصل است
که مهم‌ترین آنها حرمت نگه داشتن خون لیبیایی‌ها و تلاش برای تحقق
یک طرح آشتی ملی فراگیر است و در کنار آن، مد نظر قرار دادن عدم فرار از
مجازات به دلیل جنایت‌های صورت گرفته در حق لیبیایی‌ها است.
وی تصریح کرد: بیرون راندن و مبارزه با تروریسم و رادیکالیسم در هر
نمودی در وهله دوم قرار دارد. در وهله سوم مخالفت با مداخله‌های
خارجی و محدود کردن راه حل در بین خود لیبیایی‌ها با نظارت سازمان
ملل مطرح است. در مرحله چهارم به جریان انداختن نظام حکمومتی
محلی و نهادینه کردن تمرکززدایی و تضمین عدالت در تقسیم
درآمدهاست. پنجم دوری از گفتمان انزجارطلبانه و مخالفت با
تحریکات رسانه‌ای است.