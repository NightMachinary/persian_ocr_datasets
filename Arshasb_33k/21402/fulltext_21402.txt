21402
یادش می‌آید اگر زنده بود نیمه مرداد ماه باید سی و هشتمین سالگرد
ازدواجش را جشن می‌گرفتند. مامان زهرایی که همه عشق و
زندگی‌اش بچه‌هایش بودند. با خوشی بچه‌هایش خوش بود و با
غمشان غمگین. تا قبل از شیوع کرونا هیچ چیز برای خودش
نمی‌خواست.
فاطمه با بغض حرف‌هایش را می‌زند: «می‌گویم تا قبل از شیوع کرونا
چون دقیقاً قبل از شیوع این ویروس منحوس بالاخره بعد سال‌ها
رضایت داد با بابا بروند کربلا برای زیارت. همین که پاسپورتش آمد
عراق ناآرام شد و بعد هم برای کرونا مرزها بسته شد. اولین سالی بود که
مدام می‌گفت امسال باید بروم پیاده روی اربعین...»
مامان زهرا هم آرزوها داشت اما همه را جا گذاشت و رفت. فاطمه یادش
نمی‌رود که چطور دو روز قبل از این که تب بیماری سراغش بیاید با هم
خانه‌ای نزدیک خانه او دیدند و مامان چطور با ذوق دانه‌دانه در
کابینت‌ها را باز کرد و برای چیدن وسایل خانه‌اش نقشه می‌کشید. از
نور خانه جدید تعریف می‌کرد و می‌گفت خانه را پر از گل خواهد کرد.
«اما مامان دو روز بعد از این همه آرزوی قشنگ تب کرد و راهی
بیمارستان شد و سه هفته توی آی‌سی‌یو بود. درست وقتی آن قدر
خوب شده بود که منتظر بودیم به بخش منتقل شود، از بیمارستان زنگ
زدند و مامان زهرای من برای همیشه رفت با همه آرزوهای ما و خودش.»