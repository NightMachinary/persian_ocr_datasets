3772
به گزارش ایسنا، محمدرضا کلامی در پایان جلسه ستاد تنظیم بازار،
اظهار کرد: با توجه به دستور جلسه کارگروه تنظیم بازار کالاهای
اساسی و ضروری مردم در دو دسته کالایی تقسیم بندی می‌شود که یک
دسته کالاهایی هستند که دولت برای آنها نرخ تثبیتی تعیین می‌کند و به
صورت مشخص بر اساس بهای تمام شده نرخ مصوب اعلام و در سراسر
کشور نظارت می‌شود که گندم، نان، مرغ، نهاده‌های دامی از آن جمله
هستند. کالاهای دسته دوم کالاهایی هستند که در محدوده رقابتی
قرار دارند و مقادیر عرضه و تولید در این کالاها متعادل تر است، پس
مداخله قیمتی به صورت دستوری شاید منجر به سرکوب قیمت و
تضعیف حقوق تولید کننده و در نهایت مصرف کننده بشود که این
کالاها از جمله شوینده‌ها، لوازم خانگی و ... هستند.
به گفته سرپرست معاونت امور بازرگانی داخلی وزارت صمت برای
همه کالاها در کشور، دستورالعملی تحت عنوان ضوابط قیمت
گذاری کالاهای وارداتی و ضوابط قیمت گذاری کالاهای تولید
داخل را داریم که این ضوابط برای گروه اول توسط دولت محاسبه
می‌شود و در گروه دوم بر اساس اسناد مستند و در چارچوب این ضوابط،
توسط بخش خصوصی محاسبه می شود اما قبل از انتشار یا درج قیمت
باید بر اساس مصوبه سران قوا اطلاع رسانی قیمت و ثبت در سامانه 124
اطلاع رسانی قیمت شود.