12768
جیب خالی پرسپولیس، پز عالی مدیران
به گزارش ایسنا، تیم فوتبال پرسپولیس در مهمترین مسابقه دو سال اخیر
خود باید 29 آذر در فینال لیگ قهرمانان آسیا به مصاف نماینده شرق
آسیا برود. با توجه به محرومیت احسان پهلوان، وحید امیری و عیسی
آل‌کثیر و جدایی شجاع خلیل‌زاده، عملا کار سرخ‌ها برای این دیدار
حساس بسیار سخت است. از آنجایی که آل‌کثیر عملا نمی‌تواند تا
پایان سال پرسپولیس را همراهی کند، از این رو مدیران جدید که
وعده حل مشکلات را داده بودند، در صدد هستند تا با جذب یک مهاجم
جدید، خط حمله تیم را تقویت کنند.
پرسپولیس در حالی به فکر بازیکن جدید افتاده که از نظر مالی شرایط
خوبی را تجربه نمی‌کند. کارگزار باشگاه که تنها منبع درآمدی به
حساب می‌آید تا امروز (بر اساس الحاقیه قرارداد) به تعهدات مالی
خود عمل کرده اما نکته اینجاست که مبالغ پرداختی، صرف
هزینه‌های فصل قبل، پرداخت مبلغ اندکی پاداش به بازیکنان و
پرداخت بخشی از طلب برانکو شده است و حالا پرسپولیس پولی برای
فصل جدید ندارد. این در حالی است که پرسپولیس هنوز پولی به
بازیکنان جدید پرداخت نکرده و از طرف دیگر مطالبات بازیکنان از
فصل قبل را نیز تسویه نکرده است. همین امر هم موجب ناراحتی یحیی
گل‌محمدی شده است.