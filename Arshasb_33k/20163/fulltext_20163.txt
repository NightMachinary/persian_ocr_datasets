20163
ظهرابی: می‌خواهیم شگفتی لیگ برتر هندبال باشیم/ ربیعی: برای بالا
رفتن از گروه محکوم به برد هستیم
به گزارش ایسنا، در سومین روز از رقابت‌های لیگ برتر هندبال، دو تیم
پرسپولیس بهبهان و پاس ناجا که هر دو تیم به تازگی به لیگ برتر راه
یافته‌اند مقابل یکدیگر قرار گرفتند. در حالی که پرسپولیس بهبهان در
تمامی مدت بازی از حریفش جلو بود اما در ثانیه‌های پایانی پاس ناجا با
یک گل توانست پیشی بگیرد و برنده این دیدار شود. این دیدار با نتیجه
30 بر 29 به سود پاس ناجا به پایان رسید.
در ادامه گفت‌وگوی سرمربیان دو تیم بعد از بازی را می‌خوانید:
مسعود ظهرابی، سرمربی تیم پرسپولیس بهبهان بعد از شکست تیمش در
ثانیه‌های پایانی مقابل پاس ناجا اظهار کرد: متاسفانه امروز اشتباهات
فردی بالایی داشتیم. بازیکنانم تمرکز لازم را نداشتند. نباید این بازی
را واگذار می‌کردیم ولی متاسفانه نیروی جوان و کم تجربه سبب شد که
در ثانیه‌های پایانی بازی را واگذار کنیم.
او در ادامه گفت: ما در زمان استراحت توضیحات لازم را به بازیکنان
دادیم ولی متاسفانه بازیکن با تجربه ما آن طور که باید تمرکز نداشت و
در 40 ثانیه پایانی برد را از دست دادیم. اگر بازیکن جوان این‌گونه عمل
می‌کرد اشکال نداشت ولی از بازیکن با تجربه انتطار نمی‌رفت. قطعا در
ادامه راه بهتر عمل خواهیم کرد و به نتایج خوبی خواهیم رسید.