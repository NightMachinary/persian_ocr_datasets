26955
هیچ مجرمی در استان کرمان حاشیه امنی نخواهد داشت
دادخدا سالاری در گفت‌وگو با ایسنا، با اشاره به اینکه دستگاه قضا با
خبرنگاران در زمینه‌های مختلف به‌ ویژه حقوق عامه دغدغه‌های
مشترکی دارد اظهار کرد: آنچه که مردم مطالبه می‌کنند، خبرنگاران با
زبان و قلم در قالب گزارش، خبر و گزارش تحلیلی به آن می‌پردازند که به
نوعی استیفای حقوق عمومی جامعه است.
وی با اشاره به اینکه بایدها و نبایدها، الزامات، هنجارها و
ناهنجاری‌ها در قالب گزارش یا پرونده کیفری خودش را نشان
می‌دهد، به انتظارات دستگاه قضا از رسانه‌ها اشاره کرد و افزود:
معتقدیم رسانه‌ها باید برنامه‌هایی برای پیشگیری از وقوع جرم در
جامعه داشته باشند. پرداختن به جزییات یک حادثه که در کف خیابان
رخ داده است، زیاد مهم نیست و دردی از جامعه را دوا نخواهد کرد، بلکه
پرداختن به علل و ریشه‌های آن رخداد امری مهم بوده که می تواند برای
جامعه مفید باشد.
این مقام ارشد قضایی با تاکید براینکه دستگاه قضا در صف مقدم مطالبه
مردم است، ادامه داد: دانستن برخی جزییات از حوادث، تاثیری برای
جامعه نخواهد داشت. مهم این است بدانیم در سطح استان چه معضلی
وجود دارد و چه راهکاریی برای حل آن معضل می توان ارائه داد تا
مشکل سه میلیون جمعیت استان را حل کرد.