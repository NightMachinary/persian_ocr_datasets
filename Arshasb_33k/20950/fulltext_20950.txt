20950
فرانسه با هماهنگی مصر طرحی جدید برای بحران لیبی دارد
به گزارش ایسنا، به نقل از شبکه خبری اسکای نیوز عربی، طرح جدید
فرانسه برای حل بحران لیبی از سوی استفان روماتیه، سفیر فرانسه در
قاهره اعلام شد. روماتیه در اظهاراتی مطبوعاتی در این خصوص
اعلام کرد: پاریس با هماهنگی قاهره برای آغاز طرح جدیدی جهت
حل بحران لیبی آماده می‌شود که شامل کشورهای همسایه و
طرف‌های سیاسی موثر در این بحران است.
به گفته سفیر فرانسه در قاهره، این طرح که در انتظار نتایج نشست‌های
قاهره است، بر آتش‌بس دائم و تشویق طرف‌های لیبیایی برای رسیدن
به برنامه‌های سیاسی مشترک و نیز لزوم توقف دخالت‌های خارجی و
اجرای قطعنامه‌های سازمان ملل در خصوص ممنوعیت ارسال اسلحه به
لیبی متمرکز است چرا که این بحران هرگز از راه نظامی حل نخواهد شد.
فرانسه در مقابل افزایش تنش‌های ترکیه در شرق دریای مدیترانه و لیبی
تلاش می‌کند خطرات اقدامات ترکیه برای امنیت ملی اروپا را متوقف
کند، سایت اطلاعاتی اینتلیجنس آنلاین فرانسه حدود یک ماه قبل
فاش کرد نشست سران لیبی به زودی در پاریس برگزار می‌شود و این
نشست مقدمه‌ای برای تلاش‌هایی با هدایت یک تیم از مشاوران کاخ
الیزه شامل امانوئل بون و پاتریک سولر جهت حل بحران لیبی محسوب
می‌شود.