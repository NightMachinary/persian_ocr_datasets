23944
مصر و امارات حملات ترکیه به شمال عراق را محکوم کردند
به گزارش ایسنا، به نوشته روزنامه الشرق الاوسط، انور قرقاش، وزیر
مشاور امارات در امور خارجه در واکنش به حملات هوایی ترکیه به
شمال عراق خاطرنشان کرد که کشورش در مقابله با نقض‌های مکرر
حاکمیت عراق توسط ترکیه، در کنار این کشور می‌ایستد. انور
قرقاش در ادامه افزود: موضع ما در مخالفت با مداخله‌های خارجی در
امور کشورهای عربی ثابت است. وزیر مشاور امارات در امور خارجه
همچنین تصریح کرد، روابط میان کشورهای مختلف باید بر اساس
احترام متقابل و کامل به حاکمیت و عدم دخالت در امور داخلی یکدیگر
باشد. در همین راستا، وزارت خارجه مصر نیز با صدور بیانیه‌ای حمله
پهپادی ترکیه به یکی از خودروهای متعلق به نیروهای مرزبانی عراق در
منطقه «سیدکان» واقع در شمال این کشور که در نتیجه آن شماری از
نظامیان عراقی کشته شدند را محکوم کرد و آن را نقض حاکمیت عراق و
نیز تهدید جدیدی برای امنیت و ثبات منطقه دانست. وزارت خارجه
مصر ضمن ابراز همدردی با خانواده‌های قربانیان، بر لزوم احترام
کامل به حاکمیت و تمامیت اراضی عراق در برابر هر گونه مداخله
خارجی تاکید کرد. بغداد روز چهارشنبه اعلام کرد که سفر خلوصی
آکار، وزیر دفاع ترکیه که قرار بود امروز (پنجشنبه) انجام شود را به
دلیل حمله پهپادی ترکیه به منطقه سیدکان لغو کرده است.