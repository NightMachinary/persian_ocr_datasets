12562
دبیر شورای نگهبان در بیان خصوصیات آیت‌الله یزدی به مقاوم بودن
ایشان اشاره کرد و افزود: ایشان نترس بود و از میدان در نمی‌رفت و تحت
هیچ یک از تهدیدات هم قرار نمی‌گرفت؛ ایشان همیشه برای دفاع از
نظام اسلامی آماده و سینه‌اش سپر بود.
وی با اشاره به تلاش‌ها و مرارت‌های آیت‌الله یزدی در پیش از انقلاب در به
ثمر رسیدن انقلاب شکوهمند اسلامی، گفت: ایشان چند نوبت در
جاهای مختلف تبعید شدند، زندان رفتند و محرومیت‌هایی را برای
ایشان قائل شدند؛ اما این مصائب را به راحتی قبول کرد و خم به ابرو نیاورد
چرا که اینها را جزئی از لوازم حرکت‌های انقلابی خود می‌دانست.
جنتی عنوان کرد: ایشان در قم علمدار انقلاب بود و برای طلبه‌ها و مردم
قم، محور محسوب می‌شد؛ یعنی این‌طور جاها که علمدار نیاز است و
وقتی علم را بلند می‌کند، بقیه دور او جمع می‌شوند؛ لذا قبل از انقلاب
جوانان و طلبه‌ها در قم به دور محور ایشان جمع می‌شدند.
دبیر شورای نگهبان با بیان اینکه آیت‌الله یزدی اهل نظم بود، خاطرنشان
کرد: در زمان عضویت ایشان در شورای نگهبان که برای حضور در
جلسات شورا از قم تشریف می‌آوردند، زودتر از بقیه اعضا در جلسات
حاضر می‌شدند؛ یعنی به طور معمول نیم ساعت جلوتر می‌آمدند و در
اتاق جلسات می‌نشستند تا همه حضور پیدا کنند و جلسه برقرار شود و
این نظم و تقید ایشان به حضور بموقع در جلسات خیلی ارزشمند بود.