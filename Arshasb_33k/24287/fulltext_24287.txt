24287
مقاومت کشورهای جی 20 در برابر پیمان نفتی اوپک پلاس
به گزارش ایسنا، در حالی که هنوز معلوم نیست آیا اوپک پلاس
اختلافاتش با مکزیک را به منظور نهایی کردن توافق کاهش تولید 10
میلیون بشکه در روز و اجرای آن حل کرده است، نمایندگان این گروه
اظهار کردند که برخلاف امید اوپک پلاس برای کاهش تولید پنج
میلیون بشکه در روز از سوی کشورهای خارج از این گروه، در بیانیه
پایانی وزیران انرژی کشورهای گروه جی 20 هیچ اشاره ای به کاهش
تولید نشد.
موانع دیپلماتیک روی تلاشها برای احیای بازار نفت از سقوط آزاد که
دولتها و شرکتهای سراسر جهان را تحت فشار مالی شدیدی قرار داده،
سایه تردید افکنده است. کاهش تولید تصویب شده از سوی گروه
اوپک پلاس که بزرگترین کاهش توافق شده در تاریخ نفت و مورد
حمایت دونالد ترامپ، رییس جمهور آمریکا است، به جنگ قیمت
میان عربستان سعودی و روسیه خاتمه خواهد داد.
آن لوییس هیتل از شرکت مشاوره وود مک کنزی در این باره گفت: حتی
اگر این توافق به درستی اجرا نشود، برای بازار اهمیت قابل توجهی
خواهد داشت و پایبندی جزئی به توافق که مکزیک خواستار آن است،
مانع از این نخواهد شد که توافق کاهش تولید روی عوامل بنیادین
عرضه و تقاضا در بازار تاثیر قابل توجهی بگذارد.