3130
استعفای وکیل برجسته تیم دفاعی نتانیاهو 
به گزارش ایسنا، به نقل از سایت شبکه الجزیره، میخا ویتمن، وکیل
برجسته تیم دفاعی بنیامین نتانیاهو، نخست وزیر رژیم صهیونیستی
روز گذشته(چهارشنبه) در پی مخالفت نتانیاهو با درخواست وی
برای تامین بودجه مالی تیم دفاعی در پرونده‌های فساد استعفا کرد.
نتانیاهو در تلاش برای دریافت مبلغی به ارزش 10 میلیون شکل( 2.9
میلیارد دلار) از دوست میلیاردر آمریکایی‌اش، اسپنسر پارتریش
برای تامین هزینه‌های پرونده دفاعی خود بود. اما کمیته‌ای در دفتر
نظارت کابینه اسرائیل، پس از توصیه دادستان کل مبنی بر اینکه قبول
این قرض هدیه‌ای نامناسب برای شخص نخست‌وزیر به شمار می‌رود،
نتانیاهو را از این امر بازداشت.
دفتر نظارت کابینه اسرائیل همچنین به نخست وزیر 70 ساله که
دارایی‌اش بیش از 10 میلیون دلار ارزیابی می‌شود دستور داد تا
مقداری از اموال دریافتی از دوستش ناتان میلیکوفسکی جهت تامین
هزینه‌های تیم دفاعی را بازگرداند.
وکیل مذکور پس از این مشکلات از تیم دفاعی نخست وزیر راست‌گرا
استعفا کرد.
رسانه‌های اسرائیلی متعددی روز گذشته گزارش دادند که این استعفا به
دلایل مالی و احتمال عدم پرداخت هزینه‌های ویتمن مرتبط است.