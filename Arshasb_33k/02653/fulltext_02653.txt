2653
محمد باقر هنربر در گفت‌وگو با ایسنا ضمن گرامیداشت یاد و خاطره
جانباختگان زلزله ارسباران در سال 91، اظهار کرد: تمامی
واحدهای مسکونی در شهرستان اهر شامل 24845 واحد که در زمین
لرزه تخریب شده بود، بازسازی‌ شده‌اند.
وی ادامه داد: میزان مقاوم‌سازی اماکن مسکونی در آذربایجان شرقی
با تلاش اداره کل بنیاد مسکن استان و سایر دستگاه‌ها بعد از وقوع زلزله
سال 91 از سرانه کشوری بیشتر و حدود 55 درصد است.
وی اضافه کرد: همچنین مقاوم سازی مسکن‌ها در شهرستان اهر قبل از
زمین لرزه 27 درصد بود که بعد از آن به 68 درصد و افزایش یافت و در
شهرستان ورزقان از 25 درصد به 74 درصد رسید.
هنربر، از افزایش 44 درصدی مقاوم سازی مسکن‌ها در شهرستان
هریس پس از وقوع زمین لرزه سال 91 خبر داد و افزود: در این شهرستان
نیز مقاوم‌سازی‌ها از 35 درصد به 79 درصد رسیده است.
وی ضمن تقدیر از اهالی ارسباران و تمامی کسانی که نسبت به
مقاوم‌سازی خانه‌هایشان رغبت نشان دادند، از شهروندان خواست تا
با بیمه کردن خانه‌ها و استفاده از تسهیلات 40 میلیون تومانی بهسازی
مسکن و وام بلاعوض هشت میلیونی، تاب‌آوری در برابر حوادث
طبیعی را افزایش دهند.