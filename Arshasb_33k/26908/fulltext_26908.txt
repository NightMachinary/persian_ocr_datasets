26908
هیات جهاد اسلامی به ریاست النخاله با هنیه دیدار کرد
به گزارش ایسنا، به نقل از مرکز اطلاع رسانی فلسطین، دفتر اطلاع
رسانی جنبش حماس در بیانیه‌ای اعلام کرد که دو طرف در این دیدار
در رابطه با مساله آشتی و وحدت ملی، پایان دادن به دودستگی و
اختلافات داخلی، برگزاری انتخابات مجلس قانونگذاری،
ریاست تشکیلات خودگردان و شورای ملی، راه‌های تقویت جبهه
داخلی برای مقابله با چالش‌های پیش‌روی مساله فلسطین، طرح الحاق
کرانه باختری و پروژه عادی‌سازی روابط کشورهای عربی با رژیم
صهیونیستی گفتگو و تبادل نظر کردند. هیات‌های حماس و جهاد
اسلامی بر ضرورت ادامه تلاش‌ها برای تحقق آشتی ملی به منظور
دست‌یابی به یک استراتژی ملی مبارزاتی یکپارچه بر اساس قاعده
مقاومت فراگیر تاکید کردند. در این دیدار، در مورد تحولات
منطقه‌ای و بین‌المللی و بازتاب‌های آن بر مساله فلسطین و چشم‌انداز
اوضاع انسانی و میدانی فلسطین نیز گفتگو شد. هنیه و النخاله به بررسی
خطرات پیش‌روی قدس و اوضاع نابسامان اسرای فلسطینی به ویژه در
سایه شیوع ویروس کرونا پرداخته و بار دیگر بر پایبندی خود به تلاش
برای آزادی آنان تاکید کردند. دو طرف از حمایت‌های قطر از ملت
فلسطین و تلاش‌های بی‌وقفه این کشور در راستای پایان دادن به
محاصره غزه و کاهش رنج و محنت‌های آن تقدیر کردند.