19121
گونتر سوتر، معاون سفیر آلمان در سازمان ملل در این نشست گفت:
تنش‌های اخیر و خطر تشدید آنها بر اهمیت حضور هیات حافظان صلح
در این منطقه تاکید دارد. واقعیت سیاسی جدید از زمان انفجار مرگبار
هفته گذشته در بندر بیروت این مساله را مهم‌تر از قبل می‌کند.
وی افزود: حکم هیات یونیفل همچنان از اهمیت بسیاری برخوردار
است. کاملا مشخص است که این هیات نهایت تلاش خود را می‌کند. در
نتیجه ما باید کاملا از این هیات در ماموریت کنونی‌اش حمایت کنیم و
آن را تقویت کنیم و امیدواریم که شورای امنیت بار دیگر حمایت
متفق‌القول خود از این هیات مهم را نشان دهد.
فرانسه قرار است در هفته جاری پیش‌نویس قطعنامه‌ای را برای ادامه
ماموریت این هیات منتشر کند و دیپلمات‌ها مذاکرات بسیار
دشواری را پیش از انقضای این حکم در تاریخ 31 اوت سال جاری
میلادی پیش‌بینی می‌کنند.
تا 1 ژوئن سال جاری میلادی هیات یونیفل متشکل از 10 هزار و 275
پرسنل نظامی از 45 کشور، 238 کارمند غیرنظامی بین المللی و 580
کارمند غیرنظامی ملی بوده است.
هماهنگ‌کننده ویژه سازمان ملل در امور لبنان و رئیس بخش حفاظت
از صلح سازمان ملل گزارشی را در این نشست شورای امنیت که به
صورت مجازی برگزار شده بود، ارائه کردند.