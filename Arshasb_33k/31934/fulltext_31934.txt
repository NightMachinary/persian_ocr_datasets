31934
گفت‌وگوی تلفنی محمود عباس با رئیس جمهور آفریقای جنوبی
به گزارش ایسنا، به نقل از خبرگزاری «وفا» فلسطین، محمود عباس،
رئیس تشکیلات خودگردان فلسطین در جریان تماس تلفنی با سیریل
راماپوسا، رئیس جمهور آفریقای جنوبی، از حمایت‌های تمام‌قد و
نامحدود این کشور از ملت فلسطین و مسأله عادلانه آن در محافل
بین‌المللی و مخالفت با طرح الحاق بخش‌هایی از کرانه باختری به اراضی
اشغالی تشکر و قدردانی کرد.
عباس، رئیس جمهور آفریقای جنوبی را در جریان آخرین تحولات
سیاسی فلسطین و طرح‌های آمریکایی و اسرائیلی برای الحاق کرانه
باختری که از سوی فلسطین، کشورهای عربی و جامعه جهانی امری
مردود به شمار می‌آید و ناقض قوانین بین‌المللی است، قرار داد.
رئیس تشکیلات خودگردان فلسطین در جریان این گفت‌وگوی
تلفنی همچنین به بررسی شیوع موج دوم ویروس کرونا در فلسطین و
اقدامات اتخاذ شده برای مقابله با شیوع آن پرداخت و تلاش‌های
رئیس جمهور آفریقای جنوبی در این زمینه را ستود.
از سوی دیگر، رئیس جمهور آفریقای جنوبی هم بر موضع کشورش
در حمایت از مسأله فلسطین و آمادگی بی‌وقفه و همیشگی آن برای
حمایت از فلسطینیان در تمامی محافل بین‌المللی به ویژه در اتحادیه
آفریقا و شورای امنیت تاکید کرد.