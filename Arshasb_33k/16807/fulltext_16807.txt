16807
به گزارش ایسنا و به نقل از بی ساکر، سه‌شنبه تست کرونای کریستیانو
رونالدو مثبت اعلام شد. یک روز بعد نشریه پرتغالی کوریه د مانیانا
درباره عکس العمل بازیکن یوونتوس نسبت به این موضوع نوشت:
زمانی که ستاره پرتغالی متوجه شد به کووید 19 مبتلا شده است آن را
باور نمی‌کرد و به شدت عصبی شده بود. واکنش مهاجم یوونتوس
خیلی مبالغه آمیز بود و اصرار داشت به سرعت تست دیگری از او بگیرند.
رونالدو چون علائم نداشت باور نمی‌کرد که به کرونا مبتلا شده باشد.
مهاجم یوونتوس نمی‌توانست قبول کند اکنون باید تقریبا دو هفته
خانه نشین شود تا وقتی که تست کرونایش منفی شود. چند ساعت بعد
بازیکن پرتغالی با این موضوع کنار آمد و در تمرین سه‌شنبه عصر تیم
ملی کشورش لبخند به لب در بالکن اتاقش دیده شد.
فرناندو سانتوس، سرمربی تیم ملی پرتغال هم معتقد است رونالدو در
کشورش به کرونا مبتلا نشده است. او در این رابطه اظهار کرد: یک اتفاقی
افتاده و به خاطر رعایت نکردن پروتکل‌های بهداشتی نبوده است.‌
زمانی که به این ویروس مبتلا شده این‌جا نبوده است.
رونالدو دیدار امشب (چهارشنبه) پرتغال مقابل سوئد را از دست داد و
هم‌چنین در چند دیدار نمی‌تواند یوونتوس را همراهی کند. او علاوه
بر این که شروع لیگ قهرمانان اروپا را از دست خواهد ممکن است در
هفته دوم این رقابت‌ها برابر بارسلونا هم بازی نکند.