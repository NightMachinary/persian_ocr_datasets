28017
پاریس از قرنطینه خدمه ناو هواپیمابر شارل دوگل خبر داد
به گزارش ایسنا، به نقل از خبرگزاری یورونیوز، وزارت نیروهای
مسلح فرانسه روز چهارشنبه اعلام کرد که ناو هواپیمابر شارل دوگل
پس از بروز علائم کرونا در برخی از خدمه آن در حال بازگشت است.
این وزارتخانه در بیانیه‌ای گفت: حدود 40 نفر از خدمه این ناو اکنون
تحت نظارت پزشکی شدید هستند. نیروی دریایی فرانسه و فرماندهی
ناو هواپیمابر شارل دوگل با دقت سیر بهبودی و سلامت این خدمه را
دنبال می‌کنند.
یک تیم پزشکی مجهز به کیت‌های آزمایش ویروس کرونا سوار بر ناو
هواپیمابر شارل دوگل شده تا تأیید کند که چه تعدادی از خدمه این ناو
به این ویروس مبتلا شده‌اند و از شیوع بالقوه این ویروس جلوگیری
کند.
تجمعات در این ناو محدود شده و روندهای بهداشتی و درمانی از جمله
ضدعفونی کردن فضاها و تجهیزات مشترک افزایش یافته است.
وزارت نیروهای مسلح فرانسه همچنین اعلام کرد که به عنوان یک اقدام
پیشگیرانه ماسک‌هایی بین تمامی خدمه‌ای که علائم ابتلا به ویروس
کرونا را دارند، توزیع شده است.
در حال حاضر حدود 20 پرسنل درمانی از جمله پزشک، پرستار و جراح
در عرشه این ناو حضور دارند.