26686
همه خطرات را برای به صحنه بودن به جان خریدیم
رضا بهرامی، کارگردان تئاتر، با همین اعتقاد خودش را راضی کرد که
در دوران کرونایی به بازتولید نمایش «جوادیه» بپردازد. این
نمایش اجرای خود را در تالار قشقایی تئاتر شهر آغاز کرده و این
کارگردان در گفتگو با ایسنا از وضعیت اجرا در این مقطع سخن
می‌گوید و از حضور دلالان تازه‌ای در تئاتر خبر می‌دهد.
او می‌گوید: اگر مدتی کار نکنم، پژمرده و فرسوده می‌شوم. به همین
دلیل است که همه خطرات را به جان خریدیم تا روی صحنه بمانیم.
بهرامی درباره دلایل خود برای اجرای نمایش در شرایط دشوار فعلی
اضافه می‌کند: تئاتر را همیشه به عنوان یک شغل انتخاب کرده‌ام.
همانطور که در این وضعیت بسیاری از مشاغل دچار بحران شده‌اند و
تعدادی از آنان ناچارند با وجود تذکرهای وزارت بهداشت و اماکن و
... به صورت پنهانی کار کنند، ما نیز ناچاریم در همین وضعیت به
کارمان ادامه دهیم و علیرغم همه محدودیت‌ها، شغل‌مان را حفظ کنیم.
او با تاکید بر اینکه مقوله هنر با خوراکی متفاوت است، خاطرنشان
می‌کند: قرار است هنرمندان به جامعه، خط فکری بدهند و رسالت آنان
ایجاد تفکر و اندیشه است. اما جالب است که حتی یکسری از دوستان و
همکاران خودمان هم این تفکر را به سخره می‌گیرند. در حالیکه اگر
باوری جز این داریم، اصلا برای چه تئاتر کار می‌کنیم.