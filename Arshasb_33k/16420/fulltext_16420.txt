16420
رفع دشواری‌ها در مسیر صادرات ایران
به گزارش ایسنا، غلامحسین شافعی در مراسم روز ملی صادرات اظهار
کرد: اقتصاد ایران در سال‌های گذشته شرایطی خاص و استثنایی را
پشت سر گذاشت. این شرایط از سویی با تحریم‌های همه جانبه آمریکا و
از سوی دیگر با مشکلات داخلی همزمان شده بود. از این‌رو آنچه که در
سال‌های گذشته رخ داد یک افتخار بسیار مهم برای اقتصاد کشور بود.
به گفته وی صادر کنندگانی که امروز به عنوان صادر کنندگان برتر
معرفی می‌شوند در سخت‌ترین دوره توانستند آمار صادراتی ایران
را حفظ کرده و عملکردی تاریخی از خود به جای بگذارند.
رئیس اتاق بازرگانی ایران با بیان این‌که امروز صادرات نوک پیکان
حرکت توسعه اقتصادی همه کشورهاست بیان کرد: امروز اگر
کشوری می‌خواهد میزان قدرت و نفوذ خود در اقتصاد جهان را
مشخص کند به آمارهای صادراتی خود و میزان نفوذ کالاهایش در
بازارهای جهانی اشاره می‌کند. امروز صادرات حتی در مسائل
فرهنگی، اجتماعی و امنیتی نیز اهمیت بسیار زیادی پیدا کرده است.
شافعی با بیان این‌که اگر کالاها رد نشوند سربازها از مرز عبور خواهند
کرد، اظهار کرد: امروز بسیاری از کشورهای جهان به اهمیت این
موضوع پی بردند، اما متاسفانه در ایران هنوز درک دقیقی از میزان
اهمیت صادرات وجود ندارد.