30290
کاهش نرخ پایبندی اوپک پلاس به توافق کاهش تولید نفت
به گزارش ایسنا، بررسی اس اند پی گلوبال پلاتس نشان داد نرخ
پایبندی 22 کشوری که در توافق کاهش تولید اوپک پلاس
مشارکت دارند، از 106 درصد در ژوئن به 96 درصد در ژوییه کاهش
یافت.
طبق توافق ماه گذشته، اوپک پلاس با توجه به بهبود تقاضای جهانی
برای نفت، در اوت تولیدش را افزایش می دهد و حدود دو میلیون بشکه
در روز به تولید این گروه اضافه می شود با این حال انتظار می رود بخشی از
این افزایش با کاهش بیشتر تولید از سوی اعضایی که درصدد جبران
مازاد تولید خود در ماههای پیش بوده اند، جبران شود.
در میان این کشورها عراق، نیجریه، آنگولا و قزاقستان از سوی
همتایانشان در اوپک پلاس به دلیل تولید بالاتر از سهمیه مقرر، تحت
فشار شدیدی قرار دارند. عراق پس از این که در ژوییه هم نتوانست به
تعهداتش به طور کامل عمل کند، اعلام کرده که در اوت و سپتامبر
400 هزار بشکه در روز به کاهش تولیدش اضافه خواهد کرد اما
آنگولا و قزاقستان عملکردشان را در ماه میلادی گذشته به میزان قابل
توجهی بهبود بخشیدند. در این بین، نیجریه اعلام کرده که بخشی از
تولیدش باید به عنوان میعانات درنظر گرفته شود که مشمول کاهش
تولید نفت خام نیست.