19180
شکایت دولت از برخی نمایندگان مجلس
به گزارش ایسنا، حسینعلی امیری در حاشیه جلسه امروز هیات دولت در
پاسخ به این پرسش که آیا دولت از برخی نمایندگان بخاطر توهین به
رئیس جمهور شکایت کرده است اظهار کرد: نمایندگان می توانند
در امور کشور اظهار نظر کنند ، ولی در هیچ جای قانون اهانت، نشر
اکاذیب، افترا و نسبت ناروا قابل قبول نیست. موارد معدودی وجود
داشته است که نطق یا اظهار نظری شامل همین مواردی که اشاره کردم
بوده است که توسط معاونت حقوقی رئیس جمهور در دستگاه قضایی
پیگیری می شود.
وی ادامه داد: در صحن مجلس گاهی می بینیم نماینده ای اظهاراتی می
کند که دقیق نیست و بر اساس قانون آئین نامه داخلی مجلس ما به هیات
رئیسه اعلام می کنیم که نماینده در اولین فرصت اظهارات خود را
جبران و اصلاح کند. مواردی هم بوده که خانم جنیدی معاون حقوقی
رئیس جمهور شکایاتی را از برخی نمایندگان مطرح کرده اند.
امیری در ادامه درباره رسیدگی به لوایح تقدیمی دولت در مجلس
خاطرنشان کرد: دولت بیش از 67 لایحه به مجلس تقدیم کرده است و از
ریاست و هیات رئیسه مجلس خواسته تا به این لوایح رسیدگی کنند.
البته یکی از لوایح دو فوریتی درباره بورس بود که مورد رسیدگی
مجلس قرار گرفت.