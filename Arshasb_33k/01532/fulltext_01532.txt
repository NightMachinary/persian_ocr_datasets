1532
عزیزالله مهدیان امروز سه شنبه 20 آبانماه در نشستی با مسئولان استانی و
شهرستانی استان مرکزی که در بخشداری خرقان تشکیل شد، با بیان
اینکه بیش از 5 میلیون و 380 هزار واحد مسکونی در روستاهای
کشور وجود دارد، اظهار کرد: از سال 84 طرح ویژه بهسازی مسکن
روستایی در سطح کشور آغاز شد و خوشبختانه تاکنون بالغ بر دو
میلیون و 500 هزار واحد از این تعداد مقاوم سازی شده اند که بر این
اساس در واقع 50 درصد این واحدها مقاوم‌سازی شده اند.
وی با بیان اینکه روند مقاوم سازی واحدهای مسکونی روستایی ادامه
خواهد داشت، افزود: تلاش می کنیم تا پایان سال 1405 حدود 75
درصد واحدهای مسکونی روستایی مقاوم شوند، البته بازسازی
مناطق سانحه دیده هم در قالب همین آمار عنوان شده به این معنی که 500
هزار واحد مسکونی روستایی در این قالب بازسازی و مابقی مقاوم
سازی شده و در مقابل حوادث مقاوم هستند.
مهدیان گفت: در سال گذشته حوادث بسیار گسترده ای در کشور
بوقوع پیوست از جمله سیل فروردین ماه که در آن 22 استان از جمله
استان مرکزی کشور خسارت دیدند و در حال حاضر بازسازی مناطق
سیل زده کشور و استان مرکزی مراحل پایانی را می گذراند و تا پایان
سال جاری بازسازی تمامی واحدهای باقیمانده به پایان خواهد
رسید.