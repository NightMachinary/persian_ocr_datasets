11490
کمیسیون تحقیق
حجت‌الاسلام علیرضا سلیمی در گفت‌وگو با ایسنا اظهار کرد: با توجه به
اینکه امروز مجلس تصمیم گرفت که اعتبارنامه آقای تاجگردون به
کمیسیون تحقیق برای بررسی بیشتر ارجاع شود، فرصت کمیسیون
تحقیق از امروز آغاز شده و باید حداکثر تا 15 روز دیگر نظرش را اعلام
کند.
وی افزود: اگر نظر کمیسیون تحقیق مبنی بر تأیید اعتبارنامه باشد این
گزارش به رأی مجلس گذاشته می‌شود، چون در زمان اصلاح
آیین‌نامه نظر شورای نگهبان این بود که مجلس باید در این موارد
تصمیم‌گیری کند و صرفا قرائت گزارش کمیسیون تحقیق درست
نیست.
وی افزود: اگر نظر کمیسیون تحقیق مبنی بر رد اعتبارنامه باشد این
گزارش در صحن مجلس قرائت شده و آقای تاجگردون نیز حق دفاع
دارد، در نهایت از مجلس رأی‌گیری صورت می‌گیرد. این روند بدان
معناست که در دو صورت رد و یا تأیید اعتبارنامه، مجلس باید درباره
گزارش کمیسیون تحقیق نظر دهد و از نمایندگان رأی‌گیری می‌شود.
سلیمی درباره روند بررسی‌های صورت گرفته در کمیسیون تحقیق
هم گفت که کمیسیون تحقیق از هر دو طرف یعنی آقای تاجگردون و
معترضان به اعتبارنامه ایشان دعوت می‌کند و صحبت‌ها را می‌شنود.