17667
هدایت‌الله جمالی پور در ستاد مقابله با کرونا استان قزوین که امروز،
یکشنبه 23 شهریور در سالن اجتماعات مدیریت بحران استانداری
قزوین برگزار شد، تصریح کرد: فعالیت‌های ستاد مقابله با کرونا
قابل‌تقدیر است اما این ستاد باید به محلی برای مدیریت و کاهش آسیب
تبدیل شود و راهی برای جلوگیری از گسترش شیوع ویروس ارائه
دهد.
وی افزود: در یک دوره ما به‌خوبی عمل کردیم و به وضعیت سفید نزدیک
شدیم اما هم‌اکنون در شرایط بدی قرار داریم و باید بررسی کنیم که چه
اقداماتی صورت بگیرد تا مردم بیشتر همراهی کنند، علی‌رغم اینکه
تأکید کردیم مردم به مسافرت نروند اغلب مردم به مسافرت رفتند، باید
بررسی کنیم که چرا این اتفاق افتاده است درحالی‌که مسافرت
به‌عنوان یکی از راه‌های جدی شیوع کرونا اعلام‌شده بود.
استاندار قزوین تأکید کرد: انتظار می‌رود ستاد کرونا باهدف
مسئله‌یابی جلسات را برگزار کند و به مسائل موجود پاسخ دهد، روش
کار ستاد باید تغییر پیدا کند و با نگاه به مسائل علل آن را بررسی کنیم،
وقتی می‌گوییم عروسی نگیرید و عکس آن عمل می‌شود یا نتوانستیم
مسئله را درست بیان کنیم یا مردم به ما اعتماد ندارند درهرصورت باید
اعتماد مردم را تقویت کنیم و بررسی این موارد در دستور کار قرار
بگیرد.