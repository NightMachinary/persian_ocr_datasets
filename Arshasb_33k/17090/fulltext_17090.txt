17090
به گزارش ایسنا، آیت‌الله سید ابراهیم رئیسی امروز (پنج‌شنبه، 22
خردادماه) در دیدار با روسای واحدهای قضایی و مدیران
سازمان‌های تابعه قوه قضاییه در استان فارس ضمن ابراز خرسندی از
حضور در کلان شهر شیراز، گفت: به دلیل حاکمیت شرایط بهداشتی که
رعایت آن ضرورت دارد برنامه‌ریزی برای حضور در این استان به
گونه‌ای انجام شد تا در خدمت مدیران و همکاران قضایی این استان
علاوه بر مدیران استانی باشیم.
او از اینکه نتوانسته در جریان این سفر با مردم فرهنگ دوست شیراز و
فارس دیدار داشته باشد عذرخواهی کرد و افزود: امید است در
آینده‌ای نزدیک سفری دیگر به این استان داشته باشم.
رئیس قوه قضاییه ادامه داد: امروز برای همه ما افتخار بزرگ خدمت این
است که خدمت‌گذار و نوکر خالصانه مردم باشیم و از کار و مشکلات
آن‌ها گره‌گشایی کنیم. افتخار این است که احساس کنیم روزانه
گره‌ای از مردم با تلاش همکاران قضایی، کارکنان دادگستری و
سازمان‌های وابسته انجام شود.
آیت‌الله رئیسی خاطر نشان کرد: گزارش‌های مطرح شده در این جلسه از
جمله کاهش گروهی پرونده‌ها، کاهش جمعیت کیفری، تسریع در
رسیدگی به پرونده‌ها و... حاوی نکات قابل تقدیر بود که خوب است
این شرایط حفظ شود.