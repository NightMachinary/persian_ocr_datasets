30161
صادق نوروزی در گفت‌وگو با ایسنا، در خصوص آن‌چه باعث
افزایش آسیب‌دیدگی در بازیکنان فوتبال خواهد شد، اظهار کرد:
بازیکنان زمان زیادی از تمرینات تیمی دور بوده‌اند و همین نیز باعث
می‌شود که آمادگی‌شان افت پیدا کند و با از سرگیری مسابقات پس از
وقفه ایجاد شده نیز مجبور هستند مجددا به سطح آمادگی لازم برساند،
ضمن این‌که بدنسازی باید در مدت‌ زمان محدود صورت بگیرد و این
در حالی است که با گرمی هوا هم مواجه هستیم و همین باعث کمبود آب
در بدن بازیکن می‌شود و تمام این‌ها دست به دست هم می‌دهند تا
ورزشکاران مستعد آسیب‌دیدگی از جمله عضلانی شوند.
وی بیان کرد: همچنین از آنجا که زمان کمی در اختیار سازمان لیگ
است، بازی‌های فوتبال هر پنج روز یک بار برگزار خواهند شد و همین
موضوع، فرصت ریکاوری لازم از بازیکنان را خواهد گرفت و
احتمالا آسیب‌دیدگی‌ها را افزایش خواهد داد.
این فیزیوتراپ ورزشی با اشاره به راهکارهایی برای جلوگیری از
پیش آمدن آسیب‌دیدگی‌ها در شرایط فعلی، گفت: مربیان باید در
تمرینات خود به صورتی برنامه‌ریزی کنند که تمام نیرو و فشارشان را
روی بازیکنان اعمال نکنند. یعنی انتظار نداشته باشند، بازیکنان در
این مدت زمان کوتاه به همان آمادگی حین مسابقات برگردند و باید
انتظارات خود را پایین بیاورند و فشار بدنسازی کمتری اعمال کنند.