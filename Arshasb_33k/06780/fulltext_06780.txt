6780
معاون اول رییس جمهور یکی از اصلی‌ترین اثرات تحریم‌ها را مربوط
به حوزه ارز دانست و گفت: متاسفانه برخی این طور صحبت می‌کنند که
موضوع قیمت گذاری دستوری یا ارز چند نرخی برای نخستین بار در
اقتصاد ایران دیده شده و در طول چند دهه گذشته هرگز وجود نداشته
است. این در حالی است که ما چه در دولت موسوی، چه در دولت هاشمی،
چه در دولت خاتمی و چه در دولت احمدی نژاد در دوره‌های مختلف با
ارز چند نرخی مواجه بودیم.
جهانگیری با بیان این‌که دولت یازدهم از ابتدای آغاز به کار خود بحث
تک نرخی کردن ارز را به طور جدی دنبال کرد، توضیح داد: در شرایطی
که ما در رسیدن به این هدف تا حد زیادی موفق بودیم و از ارز 1224
تومانی، ارز 2477 تومانی و ارز آزاد در دولت احمدی نژاد به سمت یک
ارز تک نرخی حرکت کرده بودیم، شرایط جنگ اقتصادی این سیاست
را دشوار کرد.
وی با اشاره به اهداف دولت آمریکا در راه‌اندازی جنگ اقتصادی
توضیح داد: آنها به دنبال از هم پاشیدن اقتصاد ایران بودند و در این بین
منابع اقتصادی ایران و منابع ارزی که بانک مرکزی در اختیار داشت
نقش مهمی ایفا می‌کردند. ما برخلاف گذشته امکان دخالت مستقیم
بانک مرکزی در بازار و وارد کردن میزان زیاد ارز به بازار را نداشتیم و از
این‌رو برای مدیریت منابع باید تصمیمات جدی گرفته می‌شد.