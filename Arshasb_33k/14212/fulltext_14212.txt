14212
او متذکر شد: در خانه ماندن خیلی خوب و درست است و جهان برای
کنترل کرونا چنین کاری می‌کند ولی هنرمندان در کشورهای دیگر
از بیمه بیکاری بهره‌مند هستند و حداقل درآمدی برای تامین نیازهای
روزمره خود دارند اما بیمه بیکاری در ایران شامل هنرمندان نمی‌شود.
ماهیان تاکید کرد: دولت باید از بودجه ملی، بخشی را به عنوان حقوق
بیمه بیکاری جامعه هنری در نظر بگیرد ولی متاسفانه هیچ کس به این فکر
نمی‌کند که هنرمند چگونه زندگی کند. بخشی از هنرمندان تئاتر از راه
تدریس گذران زندگی می‌کنند ولی اینها تا کی می‌توانند در شرایط
کرونا، تدریس آنلاین داشته باشند.
او با اشاره به پیگیری‌ تئاتری‌ها برای ثبت هنرمند بودن به عنوان یک شغل
در وزارت کار یادآور شد: اینها مسایل زیرساختی ماست که مدام
مطرح کرده‌ایم و هیچ اتفاقی هم نیفتاده است چون همیشه سر مسولان
شلوغ بوده و ارشاد و دولت و مجلس مدام از این موضوع فرار کرده‌اند
ولی دوران کرونا بهترین زمان برای طرح و اجرایی کردن این
موضوعات است.
ماهیان تاکید کرد: تا وزارت کار ما را به رسمیت نشناسد، وضعیت
همین است. در حال حاضر کارکنان سالن‌ها و بخش اداری، کارمند
محسوب می‌شوند و حقوق ماهانه دارند ولی کسی که دچار مشکل
می‌شود، هنرمند است.