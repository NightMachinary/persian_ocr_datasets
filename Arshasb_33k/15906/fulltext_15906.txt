15906
وی توضیح داد: از نگاه علم اقتصاد، وجود تورم بالا و بی‌ثبات در هر
اقتصادی به معنی افزایش قیمت اسمی تمامی کالاها و خدمات بوده و
رفاه خانوارها را کاهش می‌دهد. در شرایط تورمی، قیمت نسبی
کالاها و خدمات تقریباً ثابت باقی می‌ماند. برای مثال قیمت مسکن
نسبت به قیمت خودرو در طی دوره‌های تورمی تغییر چندانی نکرده و یا
قیمت هر دو کالای دیگر هم نسبت به یکدیگر تا حدود بسیاری ثابت
باقی‌مانده و یا تغییرات اندکی داشته است. به‌عبارتی‌دیگر این ارزش
ریال است که در گذر زمان به‌طور مستمر کاهش‌یافته و دلیل آن رشد
بدون پشتوانه نقدینگی در کشور است که غالباً به دلیل بی‌انضباطی مالی
دولت، کسری‌های مداوم و شدید بودجه دولت و تسلط سیاست‌های
مالی دولت بر سیاست‌های پولی بانک مرکزی و درنهایت پولی کردن
کسری بودجه دولت ایجادشده است.
این استاد دانشگاه اضافه کرد: طبیعتاً در این حالت سیاست پیشنهادی،
انضباط مالی دولت و کاهش کسری بودجه دولتی، توسعه و تعمیق
بازارهای مالی جهت تأمین کسری‌های بودجه دولتی، ارتقا سطح
استقلال بانک مرکزی جهت جلوگیری از تسلط سیاست‌های مالی دولت
بر اساس سیاست‌های پولی بانک مرکزی و پیشگیری از پولی کردن
کسری بودجه دولت است که نهایتاً به کنترل تورم در اقتصاد
می‌انجامد.