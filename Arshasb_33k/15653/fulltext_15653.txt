15653
رئیس پارلمان شرق لیبی: از ترکیه دستور نمی‌گیریم
به گزارش ایسنا، به نقل از روسیا الیوم، عقیله صالح، رئیس پارلمان لیبی
در طبرق در بیانیه‌ای در واکنش به اظهارات اخیر برخی از مسئولان
ترکیه‌ای در این خصوص گفت: ما گدایی نمی‌کنیم و دستورات را از
ترکیه یا دیگر کشورها دریافت نمی‌کنیم.
وی ادامه داد: ما به خاطر امنیت و ثبات لیبی تلاش می‌کنیم و چیزی
نداریم که آن را مخفی کنیم، مردم در اقدامات ما کاملاً مشارکت داشته
و آنها را پیگیری می‌کنند. منفعت مردم لیبی فراتر از هر امر دیگری است و
امنیت و ثبات لیبی هدفی برای ما است که از آن کنار نخواهیم کشید.
عقیله صالح در پایان گفت: ما در تماس با کشورهای تاثیرگذار بر
پرونده بحران لیبی به منظور تحقق امنیت و ثبات در کشور تردیدی به
خود راه نمی‌دهیم اما این امر نباید به ضرر لیبیایی‌ها و نقض حاکمیت ملی
باشد.
پیشتر مولود چاووش اوغلو، وزیر خارجه ترکیه گفت که نماینده
ویژه رئیس پارلمان طبرق به ترکیه سفر کرده است. پیش از آن، عقیله
صالح تصمیم داشت معاون خود را به ترکیه بفرستد، اما این سفر انجام نشد.
همچنین بکر آتاجان، عضو حزب حاکم عدالت و توسعه ترکیه گفت که
صالح دو فرستاده را به ترکیه برای دریافت دستورات درمورد مرحله
آتی حل و فصل بحران در لیبی اعزام کرده است.