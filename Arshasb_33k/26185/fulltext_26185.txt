26185
به گزارش ایسنا، به نقل از خبرگزاری آسوشیتدپرس، متن این
احضاریه که روز سه شنبه منتشر شد نشان دهنده دقت دادستان‌ها بر روی
پرونده تحقیقات مالیات از هانتر بایدن، پسر جو بایدن، رئیس
جمهوری منتخب آمریکاست؛ آنها در حال بررسی امور مالی و
تجارت بین‌المللی بایدن جوان هستند.
روابط هانتر بایدن با کمپانی گاز اوکراینی بوریسما به پدرش هم
مربوط می‌شود. البته هنوز مشخص نیست که آیا فعالیت بایدن جوان در
این کمپانی بخش اصلی تحقیقات فدرال است یا اینکه دادستان‌ها به
دنبال اطلاعاتی درباره تمامی منابع درآمدی بایدن جوان در
سال‌های اخیر هستند.
هانتر بایدن روز چهارشنبه گذشته تایید کرد که مالیات‌هایش تحت
تحقیقات فدرال است. این افشاگری در حالی صورت گرفته که جو
بایدن در حال انتخاب اعضای کابینه است و به زودی تصمیم دارد تا
شخص مورد نظرش را برای وزارت دادگستری انتخاب کند؛ این
همان وزارتخانه‌ای است که بر تحقیقات از بایدن جوان نظارت دارد.
در این احضاریه علاوه بر درخواست برای شفاف سازی روابط بایدن
جوان با کمپانی بوریسما،‌ از وی خواسته شده تا درباره روابط و
معاملات تجاری‌اش با چین و سایر تبادلات مالی شفاف‌سازی کند و
پاسخگو باشد.