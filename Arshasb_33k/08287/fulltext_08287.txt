8287
بورس فرصت طلایی بنگاه‌های اقتصادی است
عباس آرگون در گفت‌وگو با ایسنا، اظهار کرد: در تمام جهان بهترین
ابزار برای تأمین مالی بنگاه‌ها بازار بورس و سرمایه است اما متأسفانه در
کشور ما هیچ وقت به بورس توجه محوری نشده و این بازار نیز توان
کافی برای پوشش دادن به تمام نیازهای اقتصادی موجود در بازار را
نداشته است.
به گفته وی، اگر بازار بورس بتواند رشد پیدا کرده و نقش خود را در
عرصه اقتصاد گسترش دهد، این موضوع برای بنگاه‌های اقتصادی
یک فرصت مناسب در تأمین مالی فراهم خواهد کرد.
عضو اتاق بازرگانی تهران با بیان شیب تند رشد شاخص بورس در ایران
بیان کرد: به نظر می‌رسد بر هم خوردن تعادل عرضه و تقاضا در قیمت سهام
تأثیر گذاشته و شرایط را تغییر داده است. هر چند با این وجود می‌توان با
استفاده از ظرفیت‌های موجود بخشی از مشکلات بنگاه‌های
اقتصادی را برطرف کرد.
آرگون با بیان اینکه امروز باید اصلی‌ترین تمرکز کشور بر کوتاه
کردن دوره کرونا متمرکز شود، افزود: هر چه این دوره طولانی‌تر
شود، در کنار آسیب‌های اجتماعی برای بنگاه‌های اقتصادی نیز
شرایط دشوارتر خواهد شد و در بلندمدت اقشار مختلف مردم از این
شرایط دشوار اقتصادی لطمه می‌خورند.